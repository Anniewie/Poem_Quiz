南乡子·登京口北固亭有怀
辛弃疾
何处望神州？满眼风光北固楼。
千古兴亡多少事？悠悠。
不尽长江滚滚流。
年少万兜鍪，坐断东南战未休。
天下英雄谁敌手？曹刘。
生子当如孙仲谋。


浪淘沙·杨花
李雯
金缕晓风残，素雪晴翻，为谁飞上玉雕阑？可惜章台新雨后，踏入沙间。
沾惹忒无端，青鸟空衔，一春幽梦绿萍间。
暗处销魂罗袖薄，与泪轻弹。


满庭芳·和人潼关
曹贞吉
太华垂旒，黄河喷雪，咸秦百二重城。
危楼千尺，刁斗静无声。
落日红旗半卷，秋风急、牧马悲鸣。
闲凭吊，兴亡满眼，衰草汉诸陵。
泥丸封未得，渔阳鼙鼓，响入华清。
早平安烽火，不到西京。
自古王公设险，终难恃、带砺之形。
何年月，铲平斥堠，如掌看春耕。


山花子·此处情怀欲问天
刘辰翁
此处情怀欲问天，相期相就复何年。
行过章江三十里，泪依然。
早宿半程芳草路，犹寒欲雨暮春天。
小小桃花三两处，得人怜。


凤衔杯·有美瑶卿能染翰
柳永
有美瑶卿能染翰。
千里寄、小诗长简。
想初襞苔笺，旋挥翠管红窗畔。
渐玉箸、银钩满。
锦囊收，犀轴卷。
常珍重、小斋吟玩。
更宝若珠玑，置之怀袖时时看。
似频见、千娇面。


梦江南·昏鸦尽
纳兰性德
昏鸦尽，小立恨因谁？急雪乍翻香阁絮，轻风吹到胆瓶梅，心字已成灰。


与梦得沽酒闲饮且约后期
白居易
少时犹不忧生计，老后谁能惜酒钱？共把十千沽一斗，相看七十欠三年。
闲征雅令穷经史，醉听清吟胜管弦。
更待菊黄家酿熟，共君一醉一陶然。


南乡子·烟暖雨初收
纳兰性德
烟暖雨初收，落尽繁花小院幽。
摘得一双红豆子，低头，说著分携泪暗流。
人去似春休，卮酒曾将酹石尤。
别自有人桃叶渡，扁舟，一种烟波各自愁。


古从军行
李颀
白日登山望烽火，黄昏饮马傍交河。
行人刁斗风沙暗，公主琵琶幽怨多。
野云万里无城郭，雨雪纷纷连大漠。
胡雁哀鸣夜夜飞，胡儿眼泪双双落。
闻道玉门犹被遮，应将性命逐轻车。
年年战骨埋荒外，空见蒲桃入汉家。


临江仙·金谷无烟宫树绿
辛弃疾
金谷无烟宫树绿，嫩寒生怕春风。
博山微透暖薰笼。
小楼春色里，幽梦雨声中。
别浦鲤鱼何日到，锦书封恨重重。
海棠花下去年逢。
也应随分瘦，忍泪觅残红。


归园田居·其三
陶渊明
种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣。
衣沾不足惜，但使愿无违。


草 / 赋得古原草送别
白居易
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。


虞美人·听雨
蒋捷
少年听雨歌楼上。
红烛昏罗帐。
壮年听雨客舟中。
江阔云低、断雁叫西风。
 而今听雨僧庐下。
鬓已星星也。
悲欢离合总无情。
一任阶前、点滴到天明。


行香子·舟宿兰湾
蒋捷
红了樱桃。
绿了芭蕉。
送春归、客尚蓬飘。
昨宵谷水，今夜兰皋。
奈云溶溶，风淡淡，雨潇潇。
 银字笙调。
心字香烧。
料芳悰、乍整还凋。
待将春恨，都付春潮。
过窈娘堤，秋娘渡，泰娘桥。


江上
王安石
江北秋阴一半开，晚云含雨却低回。
青山缭绕疑无路，忽见千帆隐映来。


好事近·分手柳花天
陈维崧
夏日，史蘧庵先生招饮，即用先生《喜余归自吴阊》过访原韵。

分手柳花天，雪向晴窗飘落。
转眼葵肌初绣，又红欹栏角。
别来世事一番新，只吾徒犹昨。
话到英雄失路，忽凉风索索。


虞美人·梳楼
蒋捷
丝丝杨柳丝丝雨。
春在溟濛处。
楼儿忒小不藏愁。
几度和云飞去、觅归舟。
天怜客子乡关远。
借与花消遣。
海棠红近绿阑干。
才卷朱帘却又、晚风寒。


国风·鄘风·墙有茨
佚名
墙有茨，不可扫也。
中冓之言，不可道也。
所可道也，言之丑也。
墙有茨，不可襄也。
中冓之言，不可详也。
所可详也，言之长也。
墙有茨，不可束也。
中冓之言，不可读也。
所可读也，言之辱也。


木兰花令·梧桐叶上三更雨
苏轼
梧桐叶上三更雨。
惊破梦魂无觅处。
夜凉枕簟已知秋，更听寒蛩促机杼。
梦中历历来时路。
犹在江亭醉歌舞。
尊前必有问君人，为道别来心与绪。


梧桐影·落日斜
吕岩
落日斜，秋风冷。
今夜故人来不来，教人立尽梧桐影。


赤壁
杜牧
折戟沉沙铁未销，自将磨洗认前朝。
东风不与周郎便，铜雀春深锁二乔。


泊秦淮
杜牧
烟笼寒水月笼沙，夜泊秦淮近酒家。
商女不知亡国恨，隔江犹唱《后庭花》。


夏日绝句
李清照
生当作人杰，死亦为鬼雄。
至今思项羽，不肯过江东。


东阳道上
黄镇成
山谷苍烟薄，穿林白日斜。
崖崩迂客路，木落见人家。
野碓喧春水，山桥枕浅沙。
前村乌桕熟，疑是早梅花。


北来人
刘克庄
试说东都事，添人白发多。
寝园残石马，废殿泣铜驼。
胡运占难久，边情听易讹。
凄凉旧京女，妆髻尚宣和。


苏秀道中
曾几
苏秀道中，自七月二十五日夜大雨三日，秋苗以苏，喜而有作。

一夕骄阳转作霖，梦回凉冷润衣襟。
不愁屋漏床床湿，且喜溪流岸岸深。
千里稻花应秀色，五更桐叶最佳音。
无田似我犹欣舞，何况田间望岁心。


活水亭观书有感二首·其二
朱熹
昨夜江边春水生，艨艟巨舰一毛轻。
向来枉费推移力，此日中流自在行。


观书
于谦
书卷多情似故人，晨昏忧乐每相亲。
眼前直下三千字，胸次全无一点尘。
活水源流随处满，东风花柳逐时新。
金鞍玉勒寻芳客，未信我庐别有春。


生查子·诉别
苏轼
三度别君来，此别真迟暮。
白尽老髭须，明日淮南去。
酒罢月随人，泪湿花如雾。
后月逐君还，梦绕湖边路。


翻香令·金炉犹暖麝煤残
苏轼
金炉犹暖麝煤残。
惜香更把宝钗翻。
重闻处，余熏在，这一番、气味胜从前。
背人偷盖小蓬山。
更将沈水暗同然。
且图得，氤氲久，为情深、嫌怕断头烟。


登飞来峰
王安石
飞来山上千寻塔，闻说鸡鸣见日升。
(飞来山 一作：飞来峰)不畏浮云遮望眼，只缘身在最高层。
(只缘 一作：自缘)


泊船瓜洲
王安石
京口瓜洲一水间，钟山只隔数重山。
春风又绿江南岸，明月何时照我还？


无题·相见时难别亦难
李商隐
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬山此去无多路，青鸟殷勤为探看。
(蓬山 一作：蓬莱)


元日
王安石
爆竹声中一岁除，春风送暖入屠苏。
千门万户曈曈日，总把新桃换旧符。


春草
杨基
嫩绿柔香远更浓，春来无处不茸茸。
六朝旧恨斜阳里，南浦新愁细雨中。
近水欲迷歌扇绿，隔花偏衬舞裙红。
平川十里人归晚，无数牛羊一笛风。


过樊川旧居
韦庄
却到樊川访旧游，夕阳衰草杜陵秋。
应刘去后苔生阁，稽阮归来雪满头。
能说乱离惟有燕，解偷闲暇不如鸥。
千桑万海无人见，横笛一声空泪流。


采桑子·桐庐舟中
陶元藻
浮家不畏风兼浪，才罢炊烟，又袅茶烟，闲对沙鸥枕手眠。
晚来人静禽鱼聚，月上江边，缆系岩边，山影松声共一船。


西河·金陵怀古次美成韵
彭孙贻
龙虎地，繁华六代犹记。
红衣落尽，只洲前，一双鹭起，秦淮日夜向东流，澄江如练无际。
白门外，枯杙倚，楼船朽橛难系。
石头城坏，有燕子衔泥故垒。
倡家犹唱后庭花，清商子夜流水。
卖花声过春满市。
闹红楼，烟月千里。
春色岂关人世。
野棠无主，流莺成对，街入临春故宫里。


好了歌
曹雪芹
世人都晓神仙好，惟有功名忘不了！古今将相在何方？荒冢一堆草没了，世人都晓神仙好，只有金银忘不了！终朝只恨聚无多，及到多时眼闭了，世人都晓神仙好，只有姣妻忘不了！君生日日说恩情，君死又随人去了，世人都晓神仙好，只有儿孙忘不了！痴心父母古来多，孝顺儿孙谁见了？


绥州作
韦庄
雕阴无树水南流，雉堞连云古帝州。
带雨晚驼鸣远戍，望乡孤客倚高楼。
明妃去日花应笑，蔡琰归时鬓已秋。
一曲单于暮烽起，扶苏城上月如钩。


蝶恋花·春景
苏轼
花褪残红青杏小。
燕子飞时，绿水人家绕。
枝上柳绵吹又少。
天涯何处无芳草！墙里秋千墙外道。
墙外行人，墙里佳人笑。
笑渐不闻声渐悄。
多情却被无情恼。


江城子·乙卯正月二十日夜记梦
苏轼
十年生死两茫茫，不思量，自难忘。
千里孤坟，无处话凄凉。
纵使相逢应不识，尘满面，鬓如霜。
夜来幽梦忽还乡，小轩窗，正梳妆。
相顾无言，惟有泪千行。
料得年年肠断处，明月夜，短松冈。
(肠断 一作：断肠)


蝶恋花·京口得乡书
苏轼
雨后春容清更丽。
只有离人，幽恨终难洗。
北固山前三面水。
碧琼梳拥青螺髻。
一纸乡书来万里。
问我何年，真个成归计。
白首送春拚一醉。
东风吹破千行泪。


蝶恋花·暮春别李公择
苏轼
簌簌无风花自堕。
寂寞园林，柳老樱桃过。
落日有情还照坐，山青一点横云破。
路尽河回人转舵。
系缆渔村，月暗孤灯火。
凭仗飞魂招楚些，我思君处君思我。


寄生草·饮
白朴
长醉后方何碍，不醒时有甚思。
糟腌两个功名字，醅渰千古兴亡事，曲埋万丈虹霓志。
不达时皆笑屈原非，但知音尽说陶潜是。


水调歌头·焦山
吴潜
铁瓮古形势，相对立金焦。
长江万里东注，晓吹卷惊涛。
天际孤云来去，水际孤帆上下，天共水相邀。
远岫忽明晦，好景画难描。
混隋陈，分宋魏，战孙曹。
回头千载陈迹，痴绝倚亭皋。
惟有汀边鸥鹭，不管人间兴废，一抹度青霄。
安得身飞去，举手谢尘嚣。


满江红·金陵乌衣园
吴潜
柳带榆钱，又还过、清明寒食。
天一笑、浦园罗绮，满城箫笛。
花树得睛红欲染，远山过雨青如滴。
问江南池馆有谁来？江南客。
乌衣巷，今犹昔。
乌衣事，今难觅。
但年年燕子，晚烟斜日。
抖擞一春尘土债，悲凉万古英雄迹。
且芳尊随分趁芳时，休虚掷。


与南陵常赞府游五松山
李白
安石泛溟渤，独啸长风还。
逸韵动海上，高情出人间。
灵异可并迹，澹然与世闲。
我来五松下，置酒穷跻攀。
征古绝遗老，因名五松山。
五松何清幽，胜境美沃洲。
萧飒鸣洞壑，终年风雨秋。
响入百泉去，听如三峡流。
剪竹扫天花，且从傲吏游。
龙堂若可憩，吾欲归精修。


平陵东
佚名
平陵东，松柏桐，不知何人劫义公。
劫义公，在高堂下，交钱百万两走马。
两走马，亦诚难，顾见追吏心中恻。
心中恻，血出漉，归告我家卖黄犊。


清江引·秋居
吴西逸
白雁乱飞秋似雪，清露生凉夜。
扫却石边云，醉踏松根月。
星斗满天人睡也。


怨词二首·其一
崔国辅
妾有罗衣裳，秦王在时作。
为舞春风多，秋来不堪著。


小长干曲
崔国辅
月暗送湖风，相寻路不通。
菱歌唱不彻，知在此塘中。


采莲曲
崔国辅
玉溆花争发，金塘水乱流。
相逢畏相失，并著木兰舟。


发淮安
杨士奇
岸蓼疏红水荇青，茨菰花白小如萍。
双鬟短袖惭人见，背立船头自采菱。


水调歌头·秋色渐将晚
叶梦得
秋色渐将晚，霜信报黄花。
小窗低户深映，微路绕欹斜。
为问山翁何事，坐看流年轻度，拚却鬓双华。
徙倚望沧海，天净水明霞。
 念平昔，空飘荡，遍天涯。
归来三径重扫，松竹本吾家。
却恨悲风时起，冉冉云间新雁，边马怨胡笳。
谁似东山老，谈笑静胡沙。


眼儿媚·酣酣日脚紫烟浮
范成大
萍乡道中乍晴，卧舆中困甚，小憩柳塘。

酣酣日脚紫烟浮，妍暖破轻裘。
困人天色，醉人花气，午梦扶头。
春慵恰似春塘水，一片縠纹愁。
溶溶泄泄，东风无力，欲皱还休。


佳人醉·暮景萧萧雨霁
柳永
暮景萧萧雨霁。
云淡天高风细。
正月华如水。
金波银汉，潋滟无际。
冷浸书帷梦断，却披衣重起。
临轩砌。
素光遥指。
因念翠蛾，杳隔音尘何处，相望同千里。
尽凝睇。
厌厌无寐。
渐晓雕阑独倚。


征部乐·雅欢幽会
柳永
雅欢幽会，良辰可惜虚抛掷。
每追念、狂踪旧迹。
长祗恁、愁闷朝夕。
凭谁去、花衢觅。
细说此中端的。
道向我、转觉厌厌，役梦劳魂苦相忆。
 须知最有，风前月下，心事始终难得。
但愿我、虫虫心下，把人看待，长似初相识。
况渐逢春色。
便是有，举场消息。
待这回、好好怜伊，更不轻离拆。


绝句四首
杜甫
堂西长笋别开门，堑北行椒却背村。
梅熟许同朱老吃，松高拟对阮生论。

欲作鱼梁云复湍，因惊四月雨声寒。
青溪先有蛟龙窟，竹石如山不敢安。

两个黄鹂鸣翠柳，一行白鹭上青天。
窗含西岭千秋雪，门泊东吴万里船。

药条药甲润青青，色过棕亭入草亭。
苗满空山惭取誉，根居隙地怯成形。


天津桥望春
雍陶
津桥春水浸红霞，烟柳风丝拂岸斜。
 翠辇不来金殿闭，宫莺衔出上阳花。


竹里馆
王维
独坐幽篁里，弹琴复长啸。
深林人不知，明月来相照。


送狄宗亨
王昌龄
秋在水清山暮蝉，洛阳树色鸣皋烟。
 送君归去愁不尽，又惜空度凉风天。


欹湖
王维
吹箫凌极浦，日暮送夫君。
湖上一回首，青山卷白云。


栾家濑
王维
飒飒秋雨中，浅浅石溜泻。
跳波自相溅，白鹭惊复下。


浣纱女
王昌龄
钱塘江畔是谁家，江上女儿全胜花。
吴王在时不得出，今日公然来浣纱。


登柳州峨山
柳宗元
荒山秋日午，独上意悠悠。
如何望乡处，西北是融州。


临湖亭
王维
轻舸迎上客，悠悠湖上来。
当轩对尊酒，四面芙蓉开。
(一作 对樽酒)


临江仙·夜饮东坡醒复醉
苏轼
夜饮东坡醒复醉，归来仿佛三更。
家童鼻息已雷鸣。
敲门都不应，倚杖听江声。
 长恨此身非我有，何时忘却营营。
夜阑风静縠纹平。
小舟从此逝，江海寄余生。


南乡子·眼约也应虚
晏几道
眼约也应虚，昨夜归来凤枕孤。
且据如今情分里，相于。
只恐多时不似初。
深意托双鱼。
小剪蛮笺细字书。
更把此情重问得，何如。
共结因缘久远无。


念奴娇·送张明之赴京西幕
刘仙伦
艅艎东下，望西江千里，苍茫烟水。
试问襄州何处是？雉堞连云天际。
叔子残碑，卧龙陈迹，遗恨斜阳里。
后来人物，如君瑰伟能几？其肯为我来耶？河阳下士，差足强人意。
勿谓时平无事也，便以言兵为讳。
眼底河山，楼头鼓角，都是英雄泪。
功名机会，要须闲暇先备。


卜算子·我住长江头
李之仪
我住长江头，君住长江尾。
日日思君不见君，共饮长江水。
 此水几时休，此恨何时已。
只愿君心似我心，定不负相思意。


秋夜
黄景仁
络纬啼歇疏梧烟，露华一白凉无边。
纤云激荡月沉海，列宿乱摇风满天。
谁人一声歌子夜，寻声宛转空台榭。
声长声短鸡续呜，曙色冷光相激射。


水龙吟·浮翠山房拟赋白莲
唐玨
淡妆人更婵娟，晚奁净洗铅华腻。
泠泠月色，萧萧风度，娇红敛避。
太液池空，霓裳舞倦，不堪重记。
叹冰魂犹在，翠舆难驻，玉簪为谁轻坠。
别有凌空一叶，泛清寒、素波千里。
珠房泪湿，明珰恨远，旧游梦里。
羽扇生秋，琼楼不夜，尚遗仙意。
奈香云易散，绡衣半脱，露凉如水。


苏武慢·雁落平沙
蔡伸
雁落平沙，烟笼寒水，古垒鸣笳声断。
青山隐隐，败叶萧萧，天际暝鸦零乱。
楼上黄昏，片帆千里归程，年华将晚。
望碧云空暮，佳人何处，梦魂俱远。
忆旧游、邃馆朱扉，小园香径，尚想桃花人面。
书盈锦轴，恨满金徽，难写寸心幽怨。
两地离愁，一尊芳酒凄凉，危阑倚遍。
尽迟留、凭仗西风，吹干泪眼。


岁暮到家 / 岁末到家
蒋士铨
爱子心无尽，归家喜及辰。
寒衣针线密，家信墨痕新。
见面怜清瘦，呼儿问苦辛。
低徊愧人子，不敢叹风尘。


马嵬
袁枚
莫唱当年长恨歌，人间亦自有银河。
石壕村里夫妻别，泪比长生殿上多。


鸿鹄歌
刘邦
鸿鹄高飞，一举千里。
羽翮已就，横绝四海。
横绝四海，当可奈何？虽有矰缴，尚安所施？


赠韦侍御黄裳二首
李白
太华生长松，亭亭凌霜雪。
天与百尺高，岂为微飙折？桃李卖阳艳，路人行且迷。
春光扫地尽，碧叶成黄泥。
愿君学长松，慎勿作桃李。
受屈不改心，然后知君子。

见君乘骢马，知上太行道。
此地果摧轮，全身以为宝。
我如丰年玉，弃置秋田草。
但勖冰壶心，无为叹衰老。


庆东原·忘忧草
白朴
忘忧草，含笑花，劝君闻早冠宜挂。
那里也能言陆贾？那里也良谋子牙？那里也豪气张华？千古是非心，一夕渔樵话。


杳杳寒山道
寒山
杳杳寒山道，落落冷涧滨。
啾啾常有鸟，寂寂更无人。
淅淅风吹面，纷纷雪积身。
朝朝不见日，岁岁不知春。


天净沙·春
白朴
春山暖日和风，阑干楼阁帘栊，杨柳秋千院中。
啼莺舞燕，小桥流水飞红。


牧童词
张籍
远牧牛，绕村四面禾黍稠。
陂中饥乌啄牛背，令我不得戏垄头。
入陂草多牛散行，白犊时向芦中鸣。
隔堤吹叶应同伴，还鼓长鞭三四声。
牛牛食草莫相触，官家截尔头上角。


早上五盘岭
岑参
平旦驱驷马，旷然出五盘。
江回两崖斗，日隐群峰攒。
苍翠烟景曙，森沉云树寒。
松疏露孤驿，花密藏回滩。
栈道谿雨滑，畬田原草干。
此行为知己，不觉蜀道难。


月下独酌·其三
李白
三月咸阳城，千花昼如锦。
谁能春独愁，对此径须饮。
穷通与修短，造化夙所禀。
一樽齐死生，万事固难审。
醉后失天地，兀然就孤枕。
不知有吾身，此乐最为甚。


鹤冲天·清明天气
杜安世
清明天气，永日愁如醉。
台榭绿阴浓，薰风细。
燕子巢方就，盆池小，新荷蔽。
恰是逍遥际。
单夹衣裳，半笼软玉肌体。
石榴美艳，一撮红绡比。
窗外数修篁，寒相倚。
有个关心处，难相见，空凝睇。
行坐深闺里，懒更妆梳，自知新来憔悴。


月夜听卢子顺弹琴
李白
闲夜坐明月，幽人弹素琴。
忽闻悲风调，宛若寒松吟。
白雪乱纤手，绿水清虚心。
钟期久已没，世上无知音。


放歌行
陈师道
春风永巷闭娉婷，长使青楼误得名。
不惜卷帘通一顾，怕君著眼未分明。

当年不嫁惜娉婷，抹白施朱作后生。
说与旁人须早计，随宜梳洗莫倾城。


芳心苦·杨柳回塘
贺铸
杨柳回塘，鸳鸯别浦。
绿萍涨断莲舟路。
断无蜂蝶慕幽香，红衣脱尽芳心苦。
 返照迎潮，行云带雨。
依依似与骚人语。
当年不肯嫁春风，无端却被秋风误。


醉中真·不信芳春厌老人
贺铸
不信芳春厌老人，老人几度送余春，惜春行乐莫辞频。
巧笑艳歌皆我意，恼花颠酒拚君瞋，物情惟有醉中真。


壬戌清明作
屈大均
朝作轻寒暮作阴，愁中不觉已春深。
落花有泪因风雨，啼鸟无情自古今。
故国江山徒梦寐，中华人物又销沉。
龙蛇四海归无所，寒食年年怆客心。


渔歌子·西塞山前白鹭飞
张志和
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。


醉花阴·薄雾浓云愁永昼
李清照
薄雾浓云愁永昼，瑞脑消金兽。
佳节又重阳，玉枕纱橱，半夜凉初透。
(橱 通：厨)东篱把酒黄昏后，有暗香盈袖。
莫道不销魂，帘卷西风，人比黄花瘦。
(人比 一作：人似；销 一作：消)


赠诸游旧诗
何逊
弱操不能植，薄伎竞无依。
浅智终已矣，令名安可希。
扰扰从役倦，屑屑身事微。
少壮轻年月，迟暮惜光辉。
一涂今未是，万绪昨如非。
新知虽已乐，旧爱尽暌违。
望乡空引领，极目泪沾衣。
旅客长憔悴，春物自芳菲。
岸花临水发，江燕绕樯飞。
无由下征帆，独与暮潮归。


南浦·春水
王沂孙
波暖绿粼粼，燕飞来，好是苏堤才晓。
鱼没浪痕圆，流红去，翻笑东风难扫。
荒桥断浦，柳阴撑出扁舟小。
回首池塘青欲遍，绝似梦中芳草。
和云流出空山，甚年年净洗，花香不了？新绿乍生时，孤村路，犹忆那回曾到。
余情渺渺，茂林觞咏如今悄。
前度刘郎归去后，溪上碧桃多少。


春夕早泊和刘谘议落日望水诗
何逊
旅人嗟倦游。
结缆坐春洲。
日暮江风静。
中川闻棹讴。
草光天际合。
霞影水中浮。
单舻时向浦。
独檝乍乘流。
娈童泣垂钓。
妖姬哭荡舟。
客心自有绪。
对此空复愁。


醉中天·佳人脸上黑痣
白朴
疑是杨妃在，怎脱马嵬灾？曾与明皇捧砚来，美脸风流杀。
叵奈挥毫李白，觑着娇态，洒松烟点破桃腮。


春日寄乡友
王僧孺
旅心已多恨，春至尚离群。
翠枝结斜影，绿水散圆文。
戏鱼两相顾，游鸟半藏云。
何时不悯默，是日最思君。


湘江曲
张籍
湘水无潮秋水阔，湘中月落行人发。
送人发，送人归，白蘋茫茫鹧鸪飞。


庆东原·西皋亭适兴
薛昂夫
兴为催租败，欢因送酒来。
酒酣时诗兴依然在。
黄花又开，朱颜未衰，正好忘怀。
管甚有监州，不可无螃蟹。


日登一览楼
陈子龙
危楼樽酒赋蒹葭，南望潇湘水一涯。
云麓半涵青海雾，岸枫遥映赤城霞。
双飞日月驱神骏，半缺河山待女娲。
学就屠龙空束手，剑锋腾踏绕霜花。


池上
张光启
倚杖池边立，西风荷柄斜。
眼明秋水外，又放一枝花。


折桂令·春情
徐再思
平生不会相思，才会相思，便害相思。
身似浮云，心如飞絮，气若游丝。
空一缕余香在此，盼千金游子何之。
证候来时，正是何时？灯半昏时，月半明时。


春残
陆游
石镜山前送落晖，春残回首倍依依。
时平壮士无功老，乡远征人有梦归。
苜蓿苗侵官道合，芜菁花入麦畦稀。
倦游自笑摧颓甚，谁记飞鹰醉打围。


满江红·和王实之韵送郑伯昌
刘克庄
怪雨盲风，留不住江边行色。
烦问讯、冥鸿高士，钓鳌词客。
千百年传吾辈语，二三子系斯文脉。
听王郎一曲玉箫声，凄金石。
晞发处，怡山碧；垂钓处，沧溟白。
笑而今拙宦，他年遗直。
只愿常留相见面，未宜轻屈平生膝。
有狂谈欲吐且休休，惊邻壁。


南歌子·倭堕低梳髻
温庭筠
倭堕低梳髻，连娟细扫眉。
终日两相思。
为君憔悴尽，百花时。


清商怨·庭花香信尚浅
晏几道
庭花香信尚浅，最玉楼先暖。
梦觉春衾，江南依旧远。
回纹锦字暗剪，谩寄与、也应归晚。
要问相思，天涯犹自短。


临终诗
孔融
言多令事败，器漏苦不密。
河溃蚁孔端，山坏由猿穴。
涓涓江汉流，天窗通冥室。
谗邪害公正，浮云翳白日。
靡辞无忠诚，华繁竟不实。
人有两三心，安能合为一。
三人成市虎，浸渍解胶漆。
生存多所虑，长寝万事毕。


南乡子·寒玉细凝肤
苏轼
寒玉细凝肤。
清歌一曲倒金壶。
冶叶倡条遍相识，净如。
豆蔻花梢二月初。
年少即须臾。
芳时偷得醉工夫。
罗帐细垂银烛背，欢娱。
豁得平生俊气无。


官舍竹
王禹偁
谁种萧萧数百竿？伴吟偏称作闲官。
不随夭艳争春色，独守孤贞待岁寒。
声拂琴床生雅趣，影侵棋局助清欢。
明年纵便量移去，犹得今冬雪里看！


满江红·怀子由作
苏轼
清颍东流，愁目断，孤帆明灭。
宦游处，青山白浪，万重千叠。
孤负当年林下意，对床夜雨听萧瑟。
恨此生，长向别离中，生华发。
一尊酒，黄河侧。
无限事，从头说。
相看恍如昨，许多年月。
衣上旧痕余苦泪，眉间喜气占黄色。
便与君，池上觅残春，花如雪。


念奴娇·赤壁怀古
苏轼
大江东去，浪淘尽，千古风流人物。
故垒西边，人道是，三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。
遥想公瑾当年，小乔初嫁了，雄姿英发。
羽扇纶巾，谈笑间，樯橹灰飞烟灭。
(樯橹 一作：强虏)故国神游，多情应笑我，早生华发。
人生如梦，一尊还酹江月。
(人生 一作：人间；尊 通：樽)


入峡寄弟
孟浩然
吾昔与尔辈，读书常闭门。
未尝冒湍险，岂顾垂堂言。
自此历江湖，辛勤难具论。
往来行旅弊，开凿禹功存。
壁立千峰峻，潈流万壑奔。
我来凡几宿，无夕不闻猿。
浦上摇归恋，舟中失梦魂。
泪沾明月峡，心断鹡鸰原。
离阔星难聚，秋深露已繁。
因君下南楚，书此示乡园。


玉京谣·蝶梦迷清晓
吴文英
陈仲文自号藏一，盖取坡诗中“万人如海一身藏”语。
为度夷则商犯无射宫腔制此赠之。

蝶梦迷清晓，万里无家，岁晚貂裘敝。
载取琴书，长安闲看桃李。
烂绣锦、人海花场，任客燕、飘零谁计。
春风里。
香泥九陌，文梁孤垒。
微吟怕有诗声翳。
镜慵看、但小楼独倚。
金屋千娇，从他鸳暖秋被。
蕙帐移、烟雨孤山，待对影、落梅清泚。
终不似。
江上翠微流水。


贺新郎·弹铗西来路
刘过
弹铗西来路。
记匆匆、经行十日，几番风雨。
梦里寻秋秋不见，秋在平芜远树。
雁信落、家山何处？万里西风吹客鬓，把菱花、自笑人如许。
留不住、少年去。
男儿事业无凭据。
记当年、悲歌击楫，酒酣箕踞。
腰下光芒三尺剑，时解挑灯夜语。
谁更识、此时情绪？唤起杜陵风月手，写江东渭北相思句。
歌此恨，慰羁旅。


解语花·梅花
吴文英
门横皱碧，路入苍烟，春近江南岸。
暮寒如剪。
临溪影、一一半斜清浅。
飞霙弄晚。
荡千里、暗香平远。
端正看、琼树三枝，总似兰昌见。
酥莹云容夜暖。
伴兰翘清瘦，箫凤柔婉。
冷云荒翠，幽栖久、无语暗申春怨。
东风半面。
料准拟、何郎词卷。
欢未阑，烟雨青黄，宜昼阴庭馆。


夜别韦司士
高适
高馆张灯酒复清，夜钟残月雁归声。
只言啼鸟堪求侣，无那春风欲送行。
黄河曲里沙为岸，白马津边柳向城。
莫怨他乡暂离别，知君到处有逢迎。


初出真州泛大江作
欧阳修
孤舟日日去无穷，行色苍茫杳霭中。
山浦转帆迷向背，夜江看斗辨西东。
滮田渐下云间鴈，霜日初丹水上枫。
莼菜鲈鱼方有味，远来犹喜及秋风。


三绝句
杜甫
楸树馨香倚钓矶，斩新花蕊未应飞。
不如醉里风吹尽，可忍醒时雨打稀。

门外鸬鹚去不来，沙头忽见眼相猜。
自今已后知人意，一日须来一百回。

无数春笋满林生，柴门密掩断人行。
会须上番看成竹，客至从嗔不出迎。


点绛唇·桃源
秦观
醉漾轻舟，信流引到花深处。
尘缘相误，无计花间住。
 烟水茫茫，千里斜阳暮。
山无数，乱红如雨。
不记来时路。


曲池荷
卢照邻
浮香绕曲岸，圆影覆华池。
常恐秋风早，飘零君不知。


早发白帝城 / 白帝下江陵
李白
朝辞白帝彩云间，千里江陵一日还。
两岸猿声啼不住，轻舟已过万重山。


登鹳雀楼
王之涣
白日依山尽，黄河入海流。
欲穷千里目，更上一层楼。


月夜 / 夜月
刘方平
更深月色半人家，北斗阑干南斗斜。
 今夜偏知春气暖，虫声新透绿窗纱。


游子吟
孟郊
慈母手中线，游子身上衣。
临行密密缝，意恐迟迟归。
谁言寸草心，报得三春晖。


咏柳 / 柳枝词
贺知章
碧玉妆成一树高，万条垂下绿丝绦。
不知细叶谁裁出，二月春风似剪刀。


高阳台·和嶰筠前辈韵
林则徐
玉粟收余，金丝种后，蕃航别有蛮烟。
双管横陈，何人对拥无眠。
不知呼吸成滋味，爱挑灯、夜永如年。
最堪怜，是一泥丸，捐万缗钱。
春雷歘破零丁穴，笑蜃楼气尽，无复灰然。
沙角台高，乱帆收向天边。
浮槎漫许陪霓节，看澄波、似镜长圆。
更应传，绝岛重洋，取次回舷。


望牛头寺
杜甫
牛头见鹤林，梯迳绕幽深。
春色浮山外，天河宿殿阴。
传灯无白日，布地有黄金。
休作狂歌老，回看不住心。


六州歌头·题岳鄂王庙
刘过
中兴诸将，谁是万人英？身草莽，人虽死，气填膺，尚如生。
年少起河朔，弓两石，剑三尺，定襄汉，开虢洛，洗洞庭。
北望帝京，狡兔依然在，良犬先烹。
过旧时营垒，荆鄂有遗民。
忆故将军，泪如倾。
说当年事，知恨苦：不奉诏，伪耶真？臣有罪，陛下圣，可鉴临，一片心。
万古分茅土，终不到，旧奸臣。
人世夜，白日照，忽开明。
衮佩冕圭百拜，九泉下、荣感君恩。
看年年三月，满地野花春，卤簿迎神。


醉蓬莱·归故山
王沂孙
扫西风门径，黄叶凋零，白云萧散。
柳换枯阴，赋归来何晚。
爽气霏霏，翠蛾眉妩，聊慰登临眼。
故国如尘，故人如梦，登高还懒。
数点寒英，为谁零落，楚魄难招，暮寒堪揽。
步屧荒篱，谁念幽芳远。
一室秋灯，一庭秋雨，更一声秋雁。
试引芳樽，不知消得，几多依黯。


西江月·堂上谋臣尊俎
刘过
堂上谋臣尊俎，边头将士干戈。
天时地利与人和，“燕可伐欤？”曰：“可”。
今日楼台鼎鼐，明年带砺山河。
大家齐唱《大风歌》，不日四方来贺。


游子吟
孟郊
慈母手中线，游子身上衣。
临行密密缝，意恐迟迟归。
谁言寸草心，报得三春晖。


春日即事 / 次韵春日即事
李弥逊
小雨丝丝欲网春，落花狼藉近黄昏。
车尘不到张罗地，宿鸟声中自掩门。


离思
李商隐
气尽前溪舞，心酸子夜歌。
峡云寻不得，沟水欲如何。
朔雁传书绝，湘篁染泪多。
无由见颜色，还自托微波。


浣溪沙·送叶淳老
苏轼
阳羡姑苏已买田。
相逢谁信是前缘。
莫教便唱水如天。
我作洞霄君作守，白头相对故依然。
西湖知有几同年。


清商怨·庭花香信尚浅
晏几道
庭花香信尚浅，最玉楼先暖。
梦觉春衾，江南依旧远。
回纹锦字暗剪，谩寄与、也应归晚。
要问相思，天涯犹自短。


发宜兴
曾几
老境垂垂六十年，又将家上铁头船。
客留阳羡只三月，归去玉溪无一钱。
观水观山都废食，听风听雨不妨眠。
从今布袜青鞵梦，不到张公即善权。


野泊对月有感
周莘
可怜江月乱中明，应识逋逃病客情。
斗柄阑干洞庭野，角声凄断岳阳城。
酒添客泪愁仍溅，浪卷归心暗自惊。
欲问行朝近消息，眼中群盗尚纵横。


风雨
李商隐
凄凉宝剑篇，羁泊欲穷年。
黄叶仍风雨，青楼自管弦。
新知遭薄俗，旧好隔良缘。
心断新丰酒，销愁斗几千。


杨柳枝词
白居易
一树春风千万枝，嫩于金色软于丝。
 永丰西角荒园里，尽日无人属阿谁？


天仙子·走马探花花发未
苏轼
走马探花花发未。
人与化工俱不易。
千回来绕百回看，蜂作婢，莺为使。
谷雨清明空屈指。
白发卢郎情未已。
一夜翦刀收玉蕊。
尊前还对断肠红。
人有泪，花无意。
明日酒醒应满地。


游西池
谢混
悟彼蟋蟀唱，信此劳者歌。
有来岂不疾，良游常蹉跎。
逍遥越城肆，愿言屡经过。
回阡被陵阙，高台眺飞霞。
惠风荡繁囿，白云屯曾阿。
景昃鸣禽集，水木湛清华。
褰裳顺兰沚，徙倚引芳柯。
美人愆岁月，迟暮独如何？无为牵所思，南荣戒其多。


旅泊遇郡中叛乱示同志
杜荀鹤
握手相看谁敢言，军家刀剑在腰边。
徧收宝货无藏处，乱杀平人不怕天。
古寺拆为修寨木，荒坟开作甃城砖。
郡侯逐出浑闲事，正是銮舆幸蜀年。


紫薇花
白居易
丝纶阁下文书静，钟鼓楼中刻漏长。
独坐黄昏谁是伴，紫薇花对紫微郎。


蝶恋花·窈窕燕姬年十五
王国维
窈窕燕姬年十五，惯曳长裾，不作纤纤步。
众里嫣然通一顾，人间颜色如尘土。
一树亭亭花乍吐，除却天然，欲赠浑无语。
当面吴娘夸善舞，可怜总被腰肢误。


临江仙·秦楼不见吹箫女
李煜
秦楼不见吹箫女，空余上苑风光。
粉英金蕊自低昂。
东风恼我，才发一衿香。
琼窗梦醒留残日，当年得恨何长！碧阑干外映垂杨。
暂时相见，如梦懒思量。


楚宫
李商隐
湘波如泪色漻漻，楚厉迷魂逐恨遥。
枫树夜猿愁自断，女萝山鬼语相邀。
空归腐败犹难复，更困腥臊岂易招？但使故乡三户在，彩丝谁惜惧长蛟。


画眉鸟
欧阳修
百啭千声随意移，山花红紫树高低。
始知锁向金笼听，不及林间自在啼。


蝶恋花·移得绿杨栽后院
张先
移得绿杨栽后院。
学舞宫腰，二月青犹短。
不比灞陵多送远，残丝乱絮东西岸。
几叶小眉寒不展。
莫唱阳关，真个肠先断。
分付与春休细看，条条尽是离人怨。


晚晴
李商隐
深居俯夹城，春去夏犹清。
天意怜幽草，人间重晚晴。
 并添高阁迥，微注小窗明。
越鸟巢干后，归飞体更轻。


浣溪沙·霜落千林木叶丹
王国维
霜落千林木叶丹。
远山如在有无间。
经秋何事亦孱颜。
且向田家拚泥饮，聊从卜肆憩征鞍。
只应游戏在尘寰。


从军行·其二
李白
百战沙场碎铁衣，城南已合数重围。
 突营射杀呼延将，独领残兵千骑归。


春夜洛城闻笛 / 春夜洛阳城闻笛
李白
谁家玉笛暗飞声，散入春风满洛城。
 此夜曲中闻折柳，何人不起故园情。


卜算子·送鲍浩然之浙东
王观
水是眼波横，山是眉峰聚。
欲问行人去那边？眉眼盈盈处。
才始送春归，又送君归去。
若到江南赶上春，千万和春住。


纵笔三首·其三
苏轼
北船不到米如珠，醉饱萧条半月无。
明日东家知祀灶，只鸡斗酒定膰吾。


摸鱼儿·送座主德清蔡先生
纳兰性德
问人生、头白京国，算来何事消得。
不如罨画清溪上，蓑笠扁舟一只。
人不识，且笑煮、鲈鱼趁著莼丝碧。
无端酸鼻，向岐路消魂，征轮驿骑，断雁西风急。
英雄辈，事业东西南北。
临风因甚泣。
酬知有愿频挥手，零雨凄其此日。
休太息，须信道、诸公衮衮皆虚掷。
年来踪迹。
有多少雄心，几翻恶梦，泪点霜华织。


清平乐·黄金殿里
王观
黄金殿里，烛影双龙戏。
劝得官家真个醉，进酒犹呼万岁。
折旋舞彻《伊州》。
君恩与整搔头。
一夜御前宣住，六宫多少人愁。


伤春
杨万里
准拟今春乐事浓，依然枉却一东风。
年年不带看花眼，不是愁中即病中。


回中作
温庭筠
苍莽寒空远色愁，呜呜戍角上高楼。
吴姬怨思吹双管，燕客悲歌别五侯。
千里关山边草暮，一星烽火朔云秋。
夜来霜重西风起，陇水无声冻不流。


沧浪静吟
苏舜钦
独绕虚亭步石矼，静中情味世无双。
山蝉带响穿疏户，野蔓盘青入破窗。
二子逢时犹死饿，三闾遭逐便沉江。
我今饱食高眠外，唯恨醇醪不满缸。


题屏
刘季孙
呢喃燕子语梁间，底事来惊梦里闲。
说与旁人浑不解，杖藜携酒看芝山。


望牛头寺
杜甫
牛头见鹤林，梯迳绕幽深。
春色浮山外，天河宿殿阴。
传灯无白日，布地有黄金。
休作狂歌老，回看不住心。


公子行
顾况
轻薄儿，面如玉，紫陌春风缠马足。
双蹬悬金缕鹘飞，长衫刺雪生犀束。
绿槐夹道阴初成，珊瑚几节敌流星。
红肌拂拂酒光狞，当街背拉金吾行。
朝游鼕鼕鼓声发，暮游鼕鼕鼓声绝。
入门不肯自升堂，美人扶踏金阶月。


望夫山
刘禹锡
终日望夫夫不归，化为孤石苦相思。
望来已是几千载，只似当时初望时。


辛丑岁七月赴假还江陵夜行涂口
陶渊明
闲居三十载，遂与尘事冥。
诗书敦宿好，林园无世情。
如何舍此去，遥遥至南荆！叩枻新秋月，临流别友生。
凉风起将夕，夜景湛虚明。
昭昭天宇阔，皛皛川上平。
怀役不遑寐，中宵尚孤征。
商歌非吾事，依依在耦耕。
投冠旋旧墟，不为好爵萦。
养真衡茅下，庶以善自名。


西江月·世事短如春梦
朱敦儒
世事短如春梦，人情薄似秋云。
不须计较苦劳心，万事原来有命。
幸遇三杯酒好，况逢一朵花新。
片时欢笑且相亲，明日阴晴未定。


扫花游·秋声
王沂孙
商飙乍发，渐淅淅初闻，萧萧还住。
顿惊倦旅。
背青灯吊影，起吟愁赋。
断续无凭，试立荒庭听取。
在何许？但落叶满阶，惟有高树。
迢递归梦阻。
正老耳难禁，病怀凄楚。
故山院宇。
想边鸿孤唳，砌蛩私语。
数点相和，更著芭蕉细雨。
避无处。
这闲愁，夜深尤苦。


蓦山溪·湖平春水
周邦彦
湖平春水，菱荇萦船尾。
空翠入衣襟，拊轻桹、游鱼惊避。
晚来潮上，迤逦没沙痕，山四倚。
云渐起。
鸟度屏风里。
周郎逸兴，黄帽侵云水。
落日媚沧洲，泛一棹、夷犹未已。
玉箫金管，不共美人游，因个甚，烟雾底。
独爱莼羹美。


岁夜咏怀
刘禹锡
弥年不得意，新岁又如何？念昔同游者，而今有几多？以闲为自在，将寿补蹉跎。
春色无情故，幽居亦见过。


酬乐天咏老见示
刘禹锡
人谁不顾老，老去有谁怜。
身瘦带频减，发稀冠自偏。
废书缘惜眼，多灸为随年。
经事还谙事，阅人如阅川。
细思皆幸矣，下此便翛然。
莫道桑榆晚，为霞尚满天。


花犯·郭希道送水仙索赋
吴文英
小娉婷，清铅素靥，蜂黄暗偷晕。
翠翘欹鬓。
昨夜冷中庭，月下相认。
睡浓更苦凄风紧。
惊回心未稳。
送晓色、一壶葱茜，才知花梦准。
 湘娥化作此幽芳，凌波路，古岸云沙遗恨。
临砌影，寒香乱、冻梅藏韵。
熏炉畔、旋移傍枕，还又见、玉人垂绀鬓。
料唤赏、清华池馆，台杯须满引。


登飞来峰
王安石
飞来山上千寻塔，闻说鸡鸣见日升。
(飞来山 一作：飞来峰)不畏浮云遮望眼，只缘身在最高层。
(只缘 一作：自缘)


泊船瓜洲
王安石
京口瓜洲一水间，钟山只隔数重山。
春风又绿江南岸，明月何时照我还？


元日
王安石
爆竹声中一岁除，春风送暖入屠苏。
千门万户曈曈日，总把新桃换旧符。


休洗红
李贺
休洗红，洗多红色浅。
卿卿骋少年，昨日殷桥见。
封侯早归来，莫作弦上箭。


江城子·病起春尽
夏完淳
一帘病枕五更钟，晓云空，卷残红。
无情春色，去矣几时逢？添我千行清泪也，留不住，苦匆匆。
楚宫吴苑草茸茸，恋芳丛，绕游蜂，料得来年，相见画屏中。
人自伤心花自笑，凭燕子，舞东风。


野歌
李贺
鸦翎羽箭山桑弓，仰天射落衔芦鸿。
麻衣黑肥冲北风，带酒日晚歌田中。
男儿屈穷心不穷，枯荣不等嗔天公。
寒风又变为春柳，条条看即烟濛濛。


和子由渑池怀旧
苏轼
人生到处知何似，应似飞鸿踏雪泥。
泥上偶然留指爪，鸿飞那复计东西。
老僧已死成新塔，坏壁无由见旧题。
往日崎岖还记否，路长人困蹇驴嘶。


流夜郎赠辛判官
李白
昔在长安醉花柳，五侯七贵同杯酒。
气岸遥凌豪士前，风流肯落他人后？夫子红颜我少年，章台走马著金鞭。
文章献纳麒麟殿，歌舞淹留玳瑁筵。
与君自谓长如此，宁知草动风尘起。
函谷忽惊胡马来，秦宫桃李向明开。
我愁远谪夜郎去，何日金鸡放赦回？


入朝曲
谢朓
江南佳丽地，金陵帝王州。
逶迤带绿水，迢递起朱楼。
飞甍夹驰道，垂杨荫御沟。
凝笳翼高盖，叠鼓送华辀。
献纳云台表，功名良可收。


鹊踏枝·梅落繁枝千万片
冯延巳
梅落繁枝千万片，犹自多情，学雪随风转。
昨夜笙歌容易散，酒醒添得愁无限。
楼上春山寒四面，过尽征鸿，暮景烟深浅。
一晌凭栏人不见，鲛绡掩泪思量遍。


雁门太守行
李贺
黑云压城城欲摧，甲光向日金鳞开。
(向日 一作：向月)角声满天秋色里，塞上燕脂凝夜紫。
(塞上 一作：塞土)半卷红旗临易水，霜重鼓寒声不起。
报君黄金台上意，提携玉龙为君死！


阳湖道中
张问陶
风迥五两月逢三，双桨平拖水蔚蓝。
百分桃花千分柳，冶红妖翠画江南。


鹊桥仙·绣衾初展
王国维
绣衾初展，银红旋剔，不尽灯前欢语。
人间岁岁似今宵，便胜却、貂蝉无数。
霎时送远，经年怨别，镜里朱颜难驻。
封侯觅得也寻常，何况是、封侯无据。


浣溪沙·画舫离筵乐未停
王国维
画舫离筵乐未停，潇潇暮雨阖闾城。
那堪还向曲中听。
只恨当时形影密，不关今日别离轻。
梦回酒醒忆平生。


陪姚使君题惠上人房
孟浩然
带雪梅初暖，含烟柳尚青。
来窥童子偈，得听法王经。
会理知无我，观空厌有形。
迷心应觉悟，客思未遑宁。


宿洞霄宫
林逋
秋山不可尽，秋思亦无垠。
碧涧流红叶，青林点白云。
凉阴一鸟下，落晶乱蝉分。
此夜芭蕉雨，何人枕上闻。


贵公子夜阑曲
李贺
袅袅沉水烟，乌啼夜阑景。
曲沼芙蓉波，腰围白玉冷。


楚天遥过清江引·屈指数春来
薛昂夫
屈指数春来，弹指惊春去。
蛛丝网落花，也要留春住。
几日喜春晴，几夜愁春雨。
六曲小山屏，题满伤春句。
春若有情应解语，问着无凭据。
江东日暮云，渭北春天树，不知那答儿是春住处？


满江红·屈指兴亡
张煌言
屈指兴亡，恨南北、黄图消歇。
便几个、孤忠大义，冰清玉烈。
赵信城边羌笛雨，李陵台上胡笳月。
惨模糊、吹出玉关情，声凄切。
汉宫露，梁园雪。
双龙逝，一鸿灭。
剩逋臣怒击，唾壶皆缺。
豪杰气吞白凤髓，高怀眦饮黄羊血。
试排云、待把捧日心，诉金阙。


清江引·相思
徐再思
相思有如少债的，每日相催逼。
常挑着一担愁，准不了三分利。
这本钱见他时才算得。


南歌子·似带如丝柳
温庭筠
似带如丝柳，团酥握雪花。
帘卷玉钩斜，九衢尘欲暮，逐香车。


齐天乐·上元
纳兰性德
阑珊火树鱼龙舞，望中宝钗楼远。
鞣鞠余红，琉璃剩碧，待属花归缓缓。
寒轻漏浅。
正乍敛烟霏，陨星如箭。
旧事惊心，一双莲影藕丝断。
莫恨流年似水，恨消残蝶粉，韶光忒浅。
细语吹香，暗尘笼撰，都逐晓风零乱。
阑干敲遍。
问帘底纤纤，甚时重见？不解相思，月华今夜满。


清平乐·烟深水阔
李白
烟深水阔，音信无由达。
唯有碧天云外月，偏照悬悬离别。
尽日感事伤怀，愁眉似锁难开。
夜夜长留半被，待君魂梦归来。


菩萨蛮·白日惊飚冬已半
纳兰性德
惊飙掠地冬将半，解鞍正值昏鸦乱。
冰合大河流，茫茫一片愁。
烧痕空极望，鼓角高城上。
明日近长安，客心愁未阑。


客从
杜甫
客从南溟来，遗我泉客珠。
珠中有隐字，欲辨不成书。
缄之箧笥久，以俟公家须。
开视化为血，哀今征敛无！


江楼曲
李贺
楼前流水江陵道，鲤鱼风起芙蓉老。
晓钗催鬓语南风，抽帆归来一日功。
鼍吟浦口飞梅雨，竿头酒旗换青苎。
萧骚浪白云差池，黄粉油衫寄郎主。
新槽酒声苦无力，南湖一顷菱花白。
眼前便有千里愁，小玉开屏见山色。


鹧鸪天·寒日萧萧上琐窗
李清照
寒日萧萧上琐窗，梧桐应恨夜来霜。
酒阑更喜团茶苦，梦断偏宜瑞脑香。
秋已尽，日犹长，仲宣怀远更凄凉。
不如随分尊前醉，莫负东篱菊蕊黄。


寄生草·饮
白朴
长醉后方何碍，不醒时有甚思。
糟腌两个功名字，醅渰千古兴亡事，曲埋万丈虹霓志。
不达时皆笑屈原非，但知音尽说陶潜是。


醉公子·岸柳垂金线
顾敻
岸柳垂金线，雨晴莺百啭。
家住绿杨边，往来多少年。
马嘶芳草远，高搂帘半掩。
敛袖翠蛾攒，相逢尔许难。


长平箭头歌
李贺
漆灰骨末丹水沙，凄凄古血生铜花。
白翎金竿雨中尽，直余三脊残狼牙。
我寻平原乘两马，驿东石田蒿坞下。
风长日短星萧萧，黑旗云湿悬空夜。
左魂右魄啼肌瘦，酪瓶倒尽将羊炙。
虫栖雁病芦笋红，回风送客吹阴火。
访古丸澜收断镞，折锋赤璺曾刲肉。
南陌东城马上儿，劝我将金换簝竹。


念奴娇·宜雨亭咏千叶海棠
张鎡
绿云影里，把明霞织就，千重文绣。
紫腻红娇扶不起，好是未开时候。
半怯春寒，半宜晴色，养得胭脂透。
小亭人静，嫩莺啼破清昼。
犹记携手芳阴，一枝斜戴，娇艳双波秀。
小语轻怜花总见，争得似花长久。
醉浅休归，夜深同睡，明月还相守。
免教春去，断肠空叹诗瘦。


满庭芳·促织儿
张鎡
月洗高梧，露漙幽草，宝钗楼外秋深。
土花沿翠，萤火坠墙阴。
静听寒声断续，微韵转、凄咽悲沉。
争求侣，殷勤劝织，促破晓机心。
儿时，曾记得，呼灯灌穴，敛步随音。
任满身花影，犹自追寻。
携向华堂戏斗，亭台小、笼巧妆金。
今休说，从渠床下，凉夜伴孤吟。


重赠
元稹
休遣玲珑唱我诗，我诗多是别君词。
明朝又向江头别，月落潮平是去时。


玉蝴蝶·渐觉芳郊明媚
柳永
渐觉芳郊明媚，夜来膏雨，一洒尘埃。
满目浅桃深杏，露染风裁。
银塘静、鱼鳞簟展，烟岫翠、龟甲屏开。
殷晴雷，云中鼓吹，游遍蓬莱。
徘徊。
集旟前后，三千珠履，十二金钗。
雅俗熙熙，下车成宴尽春台。
好雍容、东山妓女，堪笑傲、北海尊罍。
且追陪，凤池归去，那更重来。


别毛永嘉
徐陵
愿子厉风规，归来振羽仪。
嗟余今老病，此别空长离。
白马君来哭，黄泉我讵知。
徒劳脱宝剑，空挂陇头枝。


蝶恋花·庭院深深人悄悄
谭献
庭院深深人悄悄，埋怨鹦哥，错报韦郎到。
压鬓钗梁金凤小，低头只是闲烦恼。
花发江南年正少，红袖高楼，争抵还乡好？遮断行人西去道，轻躯愿化车前草。


满江红·暮雨初收
柳永
暮雨初收，长川静、征帆夜落。
临岛屿、蓼烟疏淡，苇风萧索。
几许渔人飞短艇，尽载灯火归村落。
遣行客、当此念回程，伤漂泊。
桐江好，烟漠漠。
波似染，山如削。
绕严陵滩畔，鹭飞鱼跃。
游宦区区成底事，平生况有云泉约。
归去来、一曲仲宣吟，从军乐。


卜算子·燕子不曾来
蒋春霖
燕子不曾来，小院阴阴雨。
一角阑干聚落花，此是春归处。
弹泪别东风，把酒浇飞絮：化了浮萍也是愁，莫向天涯去！


剑器近·夜来雨
袁去华
夜来雨。
赖倩得、东风吹住。
海棠正妖娆处。
且留取。
悄庭户。
试细听、莺啼燕语。
分明共人愁绪。
怕春去。
佳树。
翠阴初转午。
重帘卷，乍睡起、寂寞看风絮。
偷弹清泪寄烟波，见江头故人，为言憔悴如许。
彩笺无数。
去却寒暄，到了浑无定据。
断肠落日千山暮。


己亥岁二首·僖宗广明元年
曹松
泽国江山入战图，生民何计乐樵苏。
 凭君莫话封侯事，一将功成万骨枯。
 
传闻一战百神愁，两岸强兵过未休。
 谁道沧江总无事，近来长共血争流。


登高
杜甫
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。


咏秋柳
纪映淮
栖鸦流水点秋光，爱此萧疏树几行。
不与行人绾离别，赋成谢女雪飞香。


万年欢·春思
史达祖
两袖梅风，谢桥边、岸痕犹带残雪。
过了匆匆灯市，草根青发。
燕子春愁未醒，误几处、芳音辽绝。
烟溪上、采绿人归，定应愁沁花骨。
非干厚情易歇。
奈燕台句老，难道离别。
小径吹衣，曾记故里风物。
多少惊心旧事，第一是、侵阶罗袜。
如今但、柳发晞春，夜来和露梳月。


喜迁莺·月波疑滴
史达祖
月波疑滴，望玉壶天近，了无尘隔。
翠眼圈花，冰丝织练，黄道宝光相直。
自怜诗酒瘦，难应接许多春色。
最无赖，是随香趁烛，曾伴狂客。
踪迹，漫记忆，老了杜郎，忍听东风笛。
柳院灯疏，梅厅雪在，谁与细倾春碧？旧情拘未定，犹自学当年游历。
怕万一，误玉人寒夜，窗际帘隙。


清平乐
晏殊
春来秋去。
往事知何处？燕子归飞兰泣露。
光景千留不住。
酒阑人散忡忡。
闲阶独倚梧桐。
记得去年今日，依前黄叶西风。


蝴蝶飞
李贺
杨花扑帐春云热，龟甲屏风醉眼缬。
 东家胡蝶西家飞，白骑少年今日归。


清平乐·金风细细
晏殊
金风细细。
叶叶梧桐坠。
绿酒初尝人易醉。
一枕小窗浓睡。
 紫薇朱槿花残。
斜阳却照阑干。
双燕欲归时节，银屏昨夜微寒。


四和香·麦浪翻晴风飐柳
纳兰性德
麦浪翻晴风飐柳，已过伤春候。
因甚为他成僝僽？毕竟是春迤逗。
红药阑边携素手，暖语浓于酒。
盼到园花铺似绣，却更比春前瘦。


送陵州路使君赴任
杜甫
王室比多难，高官皆武臣。
幽燕通使者，岳牧用词人。
国待贤良急，君当拔擢新。
佩刀成气象，行盖出风尘。
战伐乾坤破，疮痍府库贫。
众寮宜洁白，万役但平均！霄汉瞻佳士，泥涂任此身。
秋天正摇落，回首大江滨！


夜行船·正月十八日闻卖杏花有感
史达祖
不剪春衫愁意态。
过收灯、有些寒在。
小雨空帘，无人深巷，已早杏花先卖。
白发潘郎宽沈带。
怕看山、忆他眉黛。
草色拖裙，烟光惹鬓，常记故园挑菜。


蝶恋花·伫倚危楼风细细
柳永
伫倚危楼风细细，望极春愁，黯黯生天际。
草色烟光残照里，无言谁会凭阑意。
(阑 通 栏)拟把疏狂图一醉，对酒当歌，强乐还无味。
衣带渐宽终不悔，为伊消得人憔悴。


长相思·山一程
纳兰性德
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。


木兰花·拟古决绝词柬友
纳兰性德
人生若只如初见，何事秋风悲画扇。
等闲变却故人心，却道故人心易变。
(一作：却道故心人易变)骊山语罢清宵半，泪雨霖铃终不怨。
(一作：泪雨零 / 夜雨霖)何如薄幸锦衣郎，比翼连枝当日愿。


鹦鹉曲·赤壁怀古
冯子振
茅庐诸葛亲曾住。
早赚出抱膝梁父。
笑谈间汉鼎三分，不记得南阳耕雨。
叹西风卷尽豪华，往事大江东去。
彻如今话说渔樵，算也是英雄了处。


木兰花慢·紫箫吹散後
张孝祥
紫箫吹散后，恨燕子、只空楼。
念璧月长亏，玉簪中断，覆水难收。
青鸾送碧云句，道霞扃雾锁不堪忧。
情与文梭共织，怨随宫叶同流。
 人间天上两悠悠。
暗泪洒灯篝。
记谷口园林，当时驿舍，梦里曾游。
银屏低闻笑语，但醉时冉冉醒时愁。
拟把菱花一半，试寻高价皇州。


木兰花慢·送归云去雁
张孝祥
送归云去雁，淡寒采满溪楼。
正佩解湘腰，钗孤楚鬓，鸾鉴分收。
凝情望行处路，但疏烟远树织离忧。
只有楼前流水，伴人清泪长流。
霜华夜永逼衾裯，唤谁护衣篝？今粉馆重来，芳尘未扫，争见嬉游！情知闷来殢酒，奈回肠不醉只添愁。
脉脉无言竟日，断魂双鹜南州。


鹦鹉曲·山亭逸兴
冯子振
嵯峨峰顶移家住，是个不唧溜樵父。
烂柯时树老无花，叶叶枝枝风雨。
故人曾唤我归来，却道不如休去。
指门前万叠云山，是不费青蚨买处。


鹦鹉曲·野渡新晴
冯子振
孤村三两人家住，终日对野叟田父。
说今朝绿水平桥，昨日溪南新雨。
〔幺〕碧天边岩穴云归，白鹭一行飞去。
便芒鞋竹杖行春，问底是青帘舞处？


鹦鹉曲·农夫渴雨
冯子振
年年牛背扶犁住，近日最懊恼杀农父。
稻苗肥恰待抽花，渴煞青天雷雨。
〔幺〕恨残霞不近人情，截断玉虹南去。
望人间三尺甘霖，看一片闲云起处。


山坡羊·晨鸡初叫
陈草庵
晨鸡初叫，昏鸦争噪。
那个不去红尘闹？路迢迢，水迢迢，功名尽在长安道。
今日少年明日老。
山，依旧好；人，憔悴了。


胡无人行
吴均
剑头利如芒，恒持照眼光。
铁骑追骁虏，金羁讨黠羌。
高秋八九月，胡地早风霜。
男儿不惜死，破胆与君尝。


于玄武陂作诗
曹丕
兄弟共行游，驱车出西城。
野田广开辟，川渠互相经。
黍稷何郁郁，流波激悲声。
菱芡覆绿水，芙蓉发丹荣。
柳垂重荫绿，向我池边生。
乘渚望长洲，群鸟讙哗鸣。
萍藻泛滥浮，澹澹随风倾。
忘忧共容与，畅此千秋情。


咏永州
陈孚
烧痕惨淡带昏鸦，数尽寒梅未见花。
回雁峰南三百里，捕蛇说里数千家。
澄江绕郭闻渔唱，怪石堆庭见吏衙。
昔日愚溪何自苦，永州犹未是天涯。


满江红·昼日移阴
周邦彦
昼日移阴，揽衣起，香帷睡足。
临宝鉴、绿云撩乱，未忺妆束。
蝶粉蜂黄都褪了，枕痕一线红生玉。
背画栏、脉脉悄无言，寻棋局。
重会面，犹未卜。
无限事，萦心曲。
想秦筝依旧，尚鸣金屋。
芳草连天迷远望，宝香薰被成孤宿。
最苦是、蝴蝶满园飞，无心扑。


风流子·新绿小池塘
周邦彦
新绿小池塘，风帘动、碎影舞斜阳。
羡金屋去来，旧时巢燕；土花缭绕，前度莓墙。
绣阁里、凤帏深几许？听得理丝簧。
欲说又休，虑乖芳信；未歌先噎，愁近清觞。
遥知新妆了，开朱户，应自待月西厢。
最苦梦魂，今宵不到伊行。
问甚时说与，佳音密耗，寄将秦镜，偷换韩香？天便教人，霎时厮见何妨。


寻隐者不遇 / 孙革访羊尊师诗
贾岛
松下问童子，言师采药去。
只在此山中，云深不知处。


谒金门·示知命弟
黄庭坚
山又水，行尽吴头楚尾。
兄弟灯前家万里，相看如梦寐。
君似成蹊桃李，入我草堂松桂。
莫厌岁寒无气味，余生今已矣。


度大庾岭
宋之问
度岭方辞国，停轺一望家。
魂随南翥鸟，泪尽北枝花。
山雨初含霁，江云欲变霞。
但令归有日，不敢恨长沙。


月夜
杜甫
今夜鄜州月，闺中只独看。
遥怜小儿女，未解忆长安。
 香雾云鬟湿，清辉玉臂寒。
何时倚虚幌，双照泪痕干。


遣兴
杜甫
骥子好男儿，前年学语时。
问知人客姓，诵得老夫诗。
世乱怜渠小，家贫仰母慈。
鹿门携不遂，雁足系难期。
天地军麾满，山河战角悲。
傥归免相失，见日敢辞迟。


御带花·青春何处风光好
欧阳修
青春何处风光好？帝里偏爱元夕。
万重缯彩，构一屏峰岭，半空金碧。
宝檠银钰，耀绛幕、龙虎腾掷。
沙堤远，雕轮绣毂，争走五王宅。
雍容熙熙昼，会乐府神姬，海洞仙客。
拽香摇翠，称执手行歌，锦街天陌。
月淡寒轻，渐向晓、漏声寂寂。
当年少，狂心未已，不醉怎归得！


少年游·玉壶冰莹兽炉灰
欧阳修
玉壶冰莹兽炉灰。
人起绣帘开。
春丛一夜，六花开尽，不待剪刀催。
洛阳城阙中天起，高下遍楼台。
絮乱风轻，拂鞍沾袖，归路似章街。


荆州贼平临洞庭言怀作
李白
修蛇横洞庭，吞象临江岛。
积骨成巴陵，遗言闻楚老。
水穷三苗国，地窄三湘道。
岁晏天峥嵘，时危人枯槁。
思归阴丧乱，去国伤怀抱。
郢路方丘墟，章华亦倾倒。
风悲猿啸苦，木落鸿飞早。
日隐西赤沙，月明东城草。
关河望已绝，氛雾行当扫。
长叫天可闻，吾将问苍昊。


酬元九侍御赠璧竹鞭长句
刘禹锡
碧玉孤根生在林，美人相赠比双金。
初开郢客缄封后，想见巴山冰雪深。
多节本怀端直性，露青犹有岁寒心。
何时策马同归去，关树扶疏敲镫吟。


子夜四时歌·春风动春心
佚名
春风动春心，流目瞩山林。
山林多奇采，阳鸟吐清音。


子夜四时歌·春林花多媚
佚名
春林花多媚，春鸟意多哀。
春风复多情，吹我罗裳开。


子夜四时歌·秋风入窗里
佚名
秋风入窗里，罗帐起飘扬。
仰头看明月，寄情千里光。


子夜四时歌·渊冰厚三尺
佚名
渊冰厚三尺，素雪覆千里。
我心如松柏，君情复何似？


玉华宫
杜甫
贞观二十一年，作玉华宫，后改为寺，在宜君县北凤凰谷。

溪回松风长，苍鼠窜古瓦。
不知何王殿，遗构绝壁下。
阴房鬼火青，坏道哀湍泻。
万籁真笙竽，秋色正萧洒。
美人为黄土，况乃粉黛假。
当时侍金舆，故物独石马。
忧来藉草坐，浩歌泪盈把。
冉冉征途间，谁是长年者？


览镜书怀
李白
得道无古今，失道还衰老。
自笑镜中人，白发如霜草。
扪心空叹息，问影何枯槁？桃李竟何言，终成南山皓。


雪梅·其一
卢梅坡
梅雪争春未肯降，骚人搁笔费评章。
梅须逊雪三分白，雪却输梅一段香。


永遇乐·京口北固亭怀古
辛弃疾
千古江山，英雄无觅，孙仲谋处。
舞榭歌台，风流总被雨打风吹去。
斜阳草树，寻常巷陌，人道寄奴曾住。
想当年，金戈铁马，气吞万里如虎。
元嘉草草，封狼居胥，赢得仓皇北顾。
四十三年，望中犹记，烽火扬州路。
可堪回首，佛狸祠下，一片神鸦社鼓。
凭谁问，廉颇老矣，尚能饭否？


登柳州峨山
柳宗元
荒山秋日午，独上意悠悠。
如何望乡处，西北是融州。


车遥遥篇
傅玄
车遥遥兮马洋洋，追思君兮不可忘。
君安游兮西入秦，愿为影兮随君身。
君在阴兮影不见，君依光兮妾所愿。


汉宫春·着破荷衣
赵汝茪
着破荷衣，笑西风吹我，又落西湖。
湖间旧时饮者，今与谁俱？山山映带，似携来、画卷重舒。
三十里，芙蓉步障，依然红翠相扶。
一目清无留处，任屋浮天上，身集空虚。
残烧夕阳过雁，点点疏疏。
故人老大，好襟怀，消减全无。
慢赢得，秋风两耳，冷泉亭下骑驴。


菩萨蛮·商妇怨
江开
春时江上帘纤雨。
张帆打鼓开船去。
秋晚恰归来。
看看船又开。
 嫁郎如未嫁。
长是凄凉夜。
情少利心多。
郎如年少何。


哭刘司户蕡
李商隐
路有论冤谪，言皆在中兴。
空闻迁贾谊，不待相孙弘。
江阔惟回首，天高但抚膺。
去年相送地，春雪满黄陵。


长沙驿前南楼感旧 / 昔与德公别于此
柳宗元
海鹤一为别，存亡三十秋。
今来数行泪，独上驿南楼。


拜新月
李端
开帘见新月，便即下阶拜。
细语人不闻，北风吹裙带。


送赵都督赴代州得青字
王维
天官动将星，汉上柳条青。
万里鸣刁斗，三军出井陉。
忘身辞凤阙，报国取龙庭。
岂学书生辈，窗间老一经。


枫桥夜泊
张继
月落乌啼霜满天，江枫渔火对愁眠。
姑苏城外寒山寺，夜半钟声到客船。


凉州词二首·其一
王之涣
黄河远上白云间，一片孤城万仞山。
羌笛何须怨杨柳，春风不度玉门关。


出塞二首·其一
王昌龄
秦时明月汉时关，万里长征人未还。
但使龙城飞将在，不教胡马度阴山。


农家叹
陆游
有山皆种麦，有水皆种秔。
牛领疮见骨，叱叱犹夜耕。
竭力事本业，所愿乐太平。
门前谁剥啄？县吏征租声。
一身入县庭，日夜穷笞搒。
人孰不惮死？自计无由生。
还家欲具说，恐伤父母情。
老人傥得食，妻子鸿毛轻。


醉蓬莱
黄庭坚
对朝云叆叇，暮雨霏微，乱峰相倚。
巫峡高唐，锁楚宫朱翠。
画戟移春，靓妆迎马，向一川都会。
万里投荒，一身吊影，成何欢意。
尽道黔南，去天尺五，望极神州，万重烟水。
樽酒公堂，有中朝佳士。
荔颊红深，麝脐香满，醉舞裀歌袂。
杜宇声声，催人到晓，不如归是。


阮郎归·有怀北游
张炎
钿车骄马锦相连，香尘逐管弦。
瞥然飞过水秋千。
清明寒食天。
花贴贴，柳悬悬。
莺房几醉眠。
醉中不信有啼鹃。
江南二十年。


宿白马寺
张继
白马驮经事已空，断碑残刹见遗踪。
萧萧茅屋秋风起，一夜雨声羁思浓。


寄荆州张丞相
王维
所思竟何在，怅望深荆门。
举世无相识，终身思旧恩。
方将与农圃，艺植老丘园。
目尽南飞雁，何由寄一言。


水龙吟·雪中登大观亭
邓廷桢
关河冻合梨云，冲寒犹试连钱骑。
思量旧梦，黄梅听雨，危阑倦倚。
披氅重来，不分明出，可怜烟水。
算夔巫万里，金焦两点，谁说与，苍茫意？却忆蛟台往事，耀弓刀，舳舻天际。
而今剩了，低迷鱼艇，模粘雁字。
我辈登临，残山送暝，远江延醉。
折梅花去也，城西炬火，照琼瑶碎。


游东田
谢朓
戚戚苦无悰，携手共行乐。
寻云陟累榭，随山望菌阁。
远树暖阡阡，生烟纷漠漠。
鱼戏新荷动，鸟散余花落。
不对芳春酒，还望青山郭。


贺新郎·往事何堪说
刘学箕
往事何堪说。
念人生、消磨寒暑，漫营裘葛。
少日功名频看镜，绿鬓鬅鬙未雪。
渐老矣、愁生华发。
国耻家仇何年报，痛伤神、遥望关河月。
悲愤积，付湘瑟。
人生未可随时别。
守忠诚、不替天意，自能符合。
误国诸人今何在，回首怨深次骨。
叹南北、久成。
中夜闻鸡狂起舞，袖青蛇、戛击光磨铁。
三太息，眦空裂。


金陵冬夜
林古度
老来贫困实堪嗟，寒气偏归我一家。
无被夜眠牵破絮，浑如孤鹤入芦花。


吉祥寺古梅
林古度
一树古梅花数亩，城中客子乍来看。
不知花气清相逼，但觉山深春尚寒。


怨歌行
庾信
家住金陵县前，嫁得长安少年。
回头望乡泪落，不知何处天边？胡尘几日应尽？汉月何时更圆？为君能歌此曲，不觉心随断弦！


淮上即事寄广陵亲故
韦应物
前舟已眇眇，欲渡谁相待？秋山起暮钟，楚雨连沧海。
风波离思满，宿昔容鬓改。
独鸟下东南，广陵何处在？


贺新郎·挽住风前柳
卢祖皋
彭传师于吴江三高堂之前钓雪亭，盖擅渔人之窟宅以供诗境也，赵子野约余赋之。

挽住风前柳，问鸱夷当日扁舟，近曾来否？月落潮生无限事，零落茶烟未久。
谩留得莼鲈依旧。
可是功名从来误，抚荒祠、谁继风流后？今古恨，一搔首。
江涵雁影梅花瘦，四无尘、雪飞云起，夜窗如昼。
万里乾坤清绝处，付与渔翁钓叟。
又恰是、题诗时候。
猛拍阑干呼鸥鹭，道他年、我亦垂纶手。
飞过我，共樽酒。


读山海经十三首·其八
陶渊明
自古皆有没，何人得灵长？不死复不老，万岁如平常。
赤泉给我饮，员丘足我粮。
方与三辰游，寿考岂渠央！


同诸公登慈恩寺塔
杜甫
高标跨苍天，烈风无时休。
自非旷士怀，登兹翻百忧。
方知象教力，足可追冥搜。
仰穿龙蛇窟，始出枝撑幽。
七星在北户，河汉声西流。
羲和鞭白日，少昊行清秋。
秦山忽破碎，泾渭不可求。
俯视但一气，焉能辨皇州。
回首叫虞舜，苍梧云正愁。
惜哉瑶池饮，日晏昆仑丘。
黄鹄去不息，哀鸣何所投。
君看随阳雁，各有稻粱谋。


蝶恋花·旅月怀人
宋琬
月去疏帘才数尺，乌鹊惊飞，一片伤心白。
万里故人关塞隔，南楼谁弄梅花笛？蟋蟀灯前欺病客，清影徘徊，欲睡何由得？墙角芭蕉风瑟瑟，生憎遮掩窗儿黑。


更漏子·本意
王夫之
斜月横，疏星炯。
不道秋宵真永。
声缓缓，滴泠泠。
双眸未易扃。
霜叶坠，幽虫絮，薄酒何曾得醉。
天下事，少年心。
分明点点深。


寄赠薛涛
元稹
锦江滑腻蛾眉秀，幻出文君与薛涛。
言语巧偷鹦鹉舌，文章分得凤凰毛。
纷纷辞客多停笔，个个公卿欲梦刀。
别后相思隔烟水，菖蒲花发五云高。


同诸公登慈恩寺浮图
岑参
塔势如涌出，孤高耸天宫。
登临出世界，蹬道盘虚空。
突兀压神州，峥嵘如鬼工。
四角碍白日，七层摩苍穹。
下窥指高鸟，俯听闻惊风。
连山若波涛，奔走似朝东。
青槐夹驰道，宫馆何玲珑。
秋色从西来，苍然满关中。
五陵北原上，万古青蒙蒙。
净理了可悟，胜因夙所宗。
誓将挂冠去，觉道资无穷。


行舟
李益
柳花飞入正行舟，卧引菱花信碧流。
 闻道风光满扬子，天晴共上望乡楼。


有所思
萧衍
谁言生离久，适意与君别。
衣上芳犹在，握里书未灭。
腰中双绮带，梦为同心结。
常恐所思露，瑶华未忍折。


隋宫燕
李益
燕语如伤旧国春，宫花一落已成尘。
自从一闭风光后，几度飞来不见人。


长相思·铁瓮城高
秦观
铁瓮城高，蒜山渡阔，干云十二层楼。
开尊待月，掩箔披风，依然灯火扬州。
绮陌南头，记歌名宛转，乡号温柔。
曲槛俯清流。
想花阴，谁系兰舟？念凄绝秦弦，感深荆赋，相望几许凝愁。
勤勤裁尺素，奈双鱼难渡瓜洲。
晓鉴堪羞，潘鬓点、吴霜渐稠。
幸于飞、鸳鸯未老，不应同是悲秋。


写情
李益
水纹珍簟思悠悠，千里佳期一夕休。
从此无心爱良夜，任他明月下西楼。


鼓笛慢·乱花丛里曾携手
秦观
乱花丛里曾携手，穷艳景，迷欢赏。
到如今，谁把雕鞍锁定，阻游人来往。
好梦随春远，从前事、不堪思想。
念香闺正杳，佳欢未偶，难留恋、空惆怅。
永夜婵娟未满，叹玉楼、几时重上。
那堪万里，却寻归路，指阳关孤唱。
苦恨东流水，桃源路、欲回双桨。
仗何人细与、丁宁问呵，我如今怎向？


促拍满路花·露颗添花色
秦观
露颗添花色，月彩投窗隙。
春思如中酒，恨无力。
洞房咫尺，曾寄青鸾翼。
云散无踪迹。
罗帐熏残，梦回无处寻觅。
轻红腻白，步步熏兰泽。
约腕金环重，宜装饰。
未知安否，一向无消息。
不似寻常忆。
忆后教人，片时存济不得。


春夜闻笛
李益
寒山吹笛唤春归，迁客相看泪满衣。
 洞庭一夜无穷雁，不待天明尽北飞。


江雪
柳宗元
千山鸟飞绝，万径人踪灭。
孤舟蓑笠翁，独钓寒江雪。


武陵春·春晚
李清照
风住尘香花已尽，日晚倦梳头。
物是人非事事休，欲语泪先流。
闻说双溪春尚好，也拟泛轻舟。
只恐双溪舴艋舟，载不动许多愁。


西河·天下事
王野
天下事，问天怎忍如此！陵图谁把献君王，结愁未已。
少豪气概总成尘，空馀白骨黄苇。
千古恨，吾老矣。
东游曾吊淮水。
绣春台上一回登，一回揾泪。
醉归抚剑倚西风，江涛犹壮人意。
只今袖手野色里，望长准、犹二千里。
纵有英心谁寄！近新来又报胡尘起。
绝域张骞归来未？


可叹
李商隐
幸会东城宴未回，年华忧共水相催。
梁家宅里秦宫入，赵后楼中赤凤来。
冰簟且眠金镂枕，琼筵不醉玉交杯。
宓妃愁坐芝田馆，用尽陈王八斗才。


长相思·村姑儿
蔡伸
村姑儿，红袖衣，初发黄梅插秧时，双双女伴随。
长歌诗，短歌诗，歌里真情恨别离，休言伊不知。


怨王孙·春暮
李清照
帝里春晚，重门深院。
草绿阶前，暮天雁断。
楼上远信谁传，恨绵绵。
多情自是多沾惹，难拚舍，又是寒食也。
秋千巷陌，人静皎月初斜，浸梨花。


点绛唇·寄南海梁药亭
纳兰性德
一帽征尘，留君不住从君去。
片帆何处，南浦沈香雨。
回首风流，紫竹村边住。
孤鸿语，三生定许，可梁鸿侣？


普天乐·秋江忆别
赵善庆
晚天长，秋水苍。
山腰落日，雁背斜阳。
壁月词，朱唇唱。
犹记当年兰舟上，洒洒风泪湿罗裳。
钗分凤凰，杯斟鹦鹉，人拆鸳鸯。


山坡羊·燕子
赵善庆
来时春社，去时秋社，年年来去搬寒热。
语喃喃，忙劫劫。
春风堂上寻王谢，巷陌乌衣夕照斜。
兴，多见些；亡，都尽说。


后游
杜甫
寺忆曾游处，桥怜再渡时。
江山如有待，花柳自无私。
野润烟光薄，沙暄日色迟。
客愁全为减，舍此复何之？


醉花阴·薄雾浓云愁永昼
李清照
薄雾浓云愁永昼，瑞脑消金兽。
佳节又重阳，玉枕纱橱，半夜凉初透。
(橱 通：厨)东篱把酒黄昏后，有暗香盈袖。
莫道不销魂，帘卷西风，人比黄花瘦。
(人比 一作：人似；销 一作：消)


南柯子·春景
田为
梦怕愁时断，春从醉里回。
凄凉怀抱向谁开？些子清明时候被莺催。
柳外都成絮，栏边半是苔。
多情帘燕独徘徊，依旧满身花雨又归来。


江神子慢·玉台挂秋月
田为
玉台挂秋月，铅素浅、梅花傅香雪。
冰姿拮，金莲衬、小小凌波罗袜。
雨初歇，楼外孤鸿声渐远，远山外、行人音信绝。
此恨对语犹难，那堪更寄书说。
教人红消翠减，觉衣宽金缕，都为轻别。
太情切，消魂处、画角黄昏时节，声呜咽。
落尽春花春去也，银蟾迥，无情圆又缺。
恨伊不似馀香，惹鸳鸯结。


题春晚
周敦颐
花落柴门掩夕晖，昏鸦数点傍林飞。
吟余小立阑干外，遥见樵渔一路归。


石州慢·薄雨收寒
贺铸
薄雨收寒，斜照弄睛，春意空阔。
长亭柳色才黄，远客一枝先折。
烟横水际，映带几点归鸿，平沙消尽龙荒雪。
犹记出关来，恰如今时节。
将发。
画楼芳酒，红泪清歌，顿成轻别。
回首经年，杳杳音尘都绝。
欲知方寸，共有几许新愁？芭蕉不展丁香结。
枉望断天涯，两厌厌风月


禅堂
柳宗元
发地结菁茆，团团抱虚白。
山花落幽户，中有忘机客。
涉有本非取，照空不待析。
万籁俱缘生，窅然喧中寂。
心境本同如，鸟飞无遗迹。


晓窗
魏源
少闻鸡声眠，老听鸡声起。
千古万代人，消磨数声里。


梦中作
蔡襄
天际乌云含雨重，楼前红日照山明。
嵩阳居士今安否，青眼看人万里情。


车遥遥篇
傅玄
车遥遥兮马洋洋，追思君兮不可忘。
君安游兮西入秦，愿为影兮随君身。
君在阴兮影不见，君依光兮妾所愿。


寒食还陆浑别业
宋之问
洛阳城里花如雪，陆浑山中今始发。
旦别河桥杨柳风，夕卧伊川桃李月。
伊川桃李正芳新，寒食山中酒复春。
野老不知尧舜力，酣歌一曲太平人。


满江红·过汴梁故宫城
段克己
塞马南来，五陵草树无颜色。
云气黯，鼓鼙声震，天穿地裂。
百二河山俱失险，将军束手无筹策。
渐烟尘、飞度九重城，蒙金阙。
长戈袅，飞鸟绝。
原厌肉，川流血。
叹人生此际，动成长别。
回首玉津春色早，雕栏犹挂当时月，更西来、流水绕城根，空呜咽。


太常引·姑苏台赏雪
张可久
断塘流水洗凝脂，早起索吟诗。
何处觅西施？垂杨柳萧萧鬓丝。
银匙藻井，粉香梅圃，万瓦玉参差。
一曲乐天词，富贵似吴王在时。


击梧桐·香靥深深
柳永
香靥深深，姿姿媚媚，雅格奇容天与。
自识伊来，便好看承，会得妖娆心素。
临歧再约同欢，定是都把、平生相许。
又恐恩情，易破难成，未免千般思虑。
近日书来，寒暄而已，苦没忉忉言语。
便认得、听人教当，拟把前言轻负。
见说兰台宋玉，多才多艺善词赋。
试与问、朝朝暮暮。
行云何处去。


人月圆·重冈已隔红尘断
元好问
重冈已隔红尘断，村落更年丰。
移居要就，窗中远岫，舍后长松。
十年种木，一年种谷，都付儿童。
老夫惟有，醒来明月，醉后清风。


采桑子·轻舟短棹西湖好
欧阳修
轻舟短棹西湖好，绿水逶迤，芳草长堤，隐隐笙歌处处随。
无风水面琉璃滑，不觉船移，微动涟漪，惊起沙禽掠岸飞。


醉中天·咏大蝴蝶
王和卿
弹破庄周梦，两翅驾东风，三百座名园、一采一个空。
谁道风流种，唬杀寻芳的蜜蜂。
轻轻飞动，把卖花人搧过桥东。


水龙吟·甲辰岁寿韩南涧尚书
辛弃疾
渡江天马南来，几人真是经纶手。
长安父老，新亭风景，可怜依旧。
夷甫诸人，神州沉陆，几曾回首。
算平戎万里，功名本是，真儒事、君知否。
(君知否 一作：公知否) 况有文章山斗。
对桐阴、满庭清昼。
当年堕地，而今试看，风云奔走。
绿野风烟，平泉草木，东山歌酒。
待他年，整顿乾坤事了，为先生寿。


彩云归·蘅皋向晚舣轻航
柳永
蘅皋向晚舣轻航。
卸云帆、水驿鱼乡。
当暮天、霁色如晴昼，江练静、皎月飞光。
那堪听、远村羌管，引离人断肠。
此际浪萍风梗，度岁茫茫。
堪伤。
朝欢暮散，被多情、赋与凄凉。
别来最苦，襟袖依约，尚有余香。
算得伊、鸳衾凤枕，夜永争不思量。
牵情处，惟有临歧，一句难忘。


沁园春·带湖新居将成
辛弃疾
三径初成，鹤怨猿惊，稼轩未来。
甚云山自许，平生意气；衣冠人笑，抵死尘埃。
意倦须还，身闲贵早，岂为莼羹鲈脍哉。
秋江上，看惊弦雁避，骇浪船回。
东冈更葺茅斋。
好都把轩窗临水开。
要小舟行钓，先应种柳；疏篱护竹，莫碍观梅。
秋菊堪餐，春兰可佩，留待先生手自栽。
沉吟久，怕君恩未许，此意徘徊。


玉楼春·春恨
晏殊
绿杨芳草长亭路，年少抛人容易去。
楼头残梦五更钟，花底离愁三月雨。
无情不似多情苦，一寸还成千万缕。
天涯地角有穷时，只有相思无尽处。


富春渚诗
谢灵运
宵济渔浦潭，旦及富春郭。
定山缅云雾，赤亭无淹薄。
溯流触惊急，临圻阻参错。
亮乏伯昏分，险过吕梁壑。
洊至宜便习，兼山贵止托。
平生协幽期，沦踬困微弱。
久露干禄请，始果远游诺。
宿心渐申写，万事俱零落。
怀抱既昭旷，外物徒龙蠖。


对酒
陈与义
新诗满眼不能裁，鸟度云移落酒杯。
官里簿书无日了，楼头风雨见秋来。
是非衮衮书生老，岁月匆匆燕子回。
笑抚江南竹根枕，一樽呼起鼻中雷。


归国遥·金翡翠
韦庄
金翡翠，为我南飞传我意：罨画桥边春水，几年花下醉？别后只知相愧，泪珠难远寄。
罗幕绣帷鸳被，旧欢如梦。


青青河畔草
佚名
青青河畔草，郁郁园中柳。
盈盈楼上女，皎皎当窗牖。
娥娥红粉妆，纤纤出素手。
昔为倡家女，今为荡子妇。
荡子行不归，空床难独守。


除夜对酒赠少章
陈师道
岁晚身何托，灯前客未空。
半生忧患里，一梦有无中。
发短愁催白，颜衰酒借红。
我歌君起舞，潦倒略相同。


羔羊
佚名
羔羊之皮，素丝五紽。
退食自公，委蛇委蛇。
羔羊之革，素丝五緎。
委蛇委蛇，自公退食。
羔羊之缝，素丝五总。
委蛇委蛇，退食自公。


行行重行行
佚名
行行重行行，与君生别离。
相去万余里，各在天一涯。
道路阻且长，会面安可知？胡马依北风，越鸟巢南枝。
相去日已远，衣带日已缓。
浮云蔽白日，游子不顾返。
思君令人老，岁月忽已晚。
弃捐勿复道，努力加餐饭。


始闻秋风
刘禹锡
昔看黄菊与君别，今听玄蝉我却回。
五夜飕飗枕前觉，一年颜状镜中来。
马思边草拳毛动，雕眄青云睡眼开。
天地肃清堪四望，为君扶病上高台。


溪居即事
崔道融
篱外谁家不系船，春风吹入钓鱼湾。
 小童疑是有村客，急向柴门去却关。


击鼓
佚名
击鼓其镗，踊跃用兵。
土国城漕，我独南行。
从孙子仲，平陈与宋。
不我以归，忧心有忡。
爰居爰处？爰丧其马？于以求之？于林之下。
死生契阔，与子成说。
执子之手，与子偕老。
于嗟阔兮，不我活兮。
于嗟洵兮，不我信兮。


学刘公干体五首·其三
鲍照
胡风吹朔雪，千里度龙山。
集君瑶台上，飞舞两楹前。
兹晨自为美，当避艳阳天。
艳阳桃李节，皎洁不成妍。


南乡子·眼约也应虚
晏几道
眼约也应虚，昨夜归来凤枕孤。
且据如今情分里，相于。
只恐多时不似初。
深意托双鱼。
小剪蛮笺细字书。
更把此情重问得，何如。
共结因缘久远无。


临江仙·资善堂中三十载
晏殊
资善堂中三十载，旧人多是凋零。
与君相见最伤情。
一尊如旧，聊且话平生。
此别要知须强饮，雪残风细长亭。
待君归觐九重城。
帝宸思旧，朝夕奉皇明。


人月圆·为细君寿
魏初
冷云冻雪褒斜路，泥滑似登天。
年来又到，吴头楚尾，风雨江船。
但教康健，心头过得，莫论无钱。
从今只望，儿婚女嫁，鸡犬山田。


虞美人·春山拂拂横秋水
冯延巳
春风拂拂横秋水，掩映遥相对。
只知长作碧窗期，谁信东风吹散彩云飞。
银屏梦与飞鸾远，只有珠帘卷。
杨花零落月溶溶，尘掩玉筝弦柱画堂空。


点绛唇·波上清风
魏夫人
波上清风，画船明月人归后。
渐消残酒，独自凭栏久。
聚散匆匆，此恨年年有。
重回首，淡烟疏柳，隐隐芜城漏。


醉蓬莱·归故山
王沂孙
扫西风门径，黄叶凋零，白云萧散。
柳换枯阴，赋归来何晚。
爽气霏霏，翠蛾眉妩，聊慰登临眼。
故国如尘，故人如梦，登高还懒。
数点寒英，为谁零落，楚魄难招，暮寒堪揽。
步屧荒篱，谁念幽芳远。
一室秋灯，一庭秋雨，更一声秋雁。
试引芳樽，不知消得，几多依黯。


大堤曲
李白
汉水临襄阳，花开大堤暖。
佳期大堤下，泪向南云满。
春风无复情，吹我梦魂散。
不见眼中人，天长音信断。


寄人
张泌
别梦依依到谢家，小廊回合曲阑斜。
多情只有春庭月，犹为离人照落花。


菩萨蛮·红楼别夜堪惆怅
韦庄
红楼别夜堪惆怅，香灯半卷流苏帐。
残月出门时，美人和泪辞。
琵琶金翠羽，弦上黄莺语。
劝我早还家，绿窗人似花。


于玄武陂作诗
曹丕
兄弟共行游，驱车出西城。
野田广开辟，川渠互相经。
黍稷何郁郁，流波激悲声。
菱芡覆绿水，芙蓉发丹荣。
柳垂重荫绿，向我池边生。
乘渚望长洲，群鸟讙哗鸣。
萍藻泛滥浮，澹澹随风倾。
忘忧共容与，畅此千秋情。


咏菊
曹雪芹
无赖诗魔昏晓侵，绕篱欹石自沉音。
毫端蕴秀临霜写，口齿噙香对月吟。
满纸自怜题素怨，片言谁解诉秋心？一从陶令评章后，千古高风说到今。


舟过谢潭三首·其二
杨万里
夹江百里没人家，最苦江流曲更斜。
岭草已青今岁叶，岸芦犹白去年花。


大江东去·用东坡先生韵
赵秉文
秋光一片，问苍苍桂影，其中何物？一叶扁舟波万顷，四顾粘天无壁。
叩枻长歌，嫦娥欲下，万里挥冰雪。
京尘千丈，可能容此人杰？回首赤壁矶边，骑鲸人去，几度山花发。
澹澹长空今古梦，只有归鸿明灭。
我欲从公，乘风归去，散此麒麟发。
三山安在，玉箫吹断明月！


归国遥·金翡翠
韦庄
金翡翠，为我南飞传我意：罨画桥边春水，几年花下醉？别后只知相愧，泪珠难远寄。
罗幕绣帷鸳被，旧欢如梦。


西江月·粉面都成醉梦
辛弃疾
粉面都成醉梦，霜髯能几春秋。
来时诵我伴牢愁。
一见尊前似旧。
诗在阴何侧畔，字居罗赵前头。
锦囊来往几时休。
已遣蛾眉等候。


念奴娇·还都后诸公见追和赤壁词用韵者凡六人亦复重赋
蔡松年
还都后，诸公见追和赤壁词，用韵者凡六人，亦复重赋。

离骚痛饮，笑人生佳处，能消何物。
夷甫当年成底事，空想岩岩玉壁。
五亩苍烟，一丘寒玉，岁晚忧风雪。
西州扶病，至今悲感前杰。
我梦卜筑萧闲，觉来岩桂，十里幽香发。
块垒胸中冰与炭，一酌春风都灭。
胜日神交，悠然得意，遗恨无毫发。
古今同致，永和徒记年月。


解语花·上元
周邦彦
风消绛蜡，露浥红莲，灯市光相射。
桂华流瓦。
纤云散，耿耿素娥欲下。
衣裳淡雅。
看楚女纤腰一把。
箫鼓喧，人影参差，满路飘香麝。
因念都城放夜。
望千门如昼，嬉笑游冶。
钿车罗帕。
相逢处，自有暗尘随马。
年光是也。
唯只见、旧情衰谢。
清漏移，飞盖归来，从舞休歌罢。


饮酒·其四
陶渊明
秋菊有佳色，裛露掇其英。
泛此忘忧物，远我遗世情。
一觞虽独尽，杯尽壶自倾。
日入群动息，归鸟趋林鸣。
啸傲东轩下，聊复得此生。


别房太尉墓
杜甫
他乡复行役，驻马别孤坟。
近泪无干土，低空有断云。
对棋陪谢傅，把剑觅徐君。
唯见林花落，莺啼送客闻。


秋日登郡楼望赞皇山感而成咏
李德裕
昔人怀井邑，为有挂冠期。
顾我飘蓬者，长随泛梗移。
越吟因病感，潘鬓入愁悲。
北指邯郸道，应无归去期。


清江曲
苏庠
属玉双飞水满塘，菰蒲深处浴鸳鸯。
白蘋满棹归来晚，秋著芦花两岸霜。
扁舟系岸依林樾，萧萧两鬓吹华发。
万事不理醉复醒，长占烟波弄明月。


责子
陶渊明
白发被两鬓，肌肤不复实。
虽有五男儿，总不好纸笔。
阿舒已二八，懒惰故无匹。
阿宣行志学，而不爱文术。
雍端年十三，不识六与七。
通子垂九龄，但觅梨与栗。
天运苟如此，且进杯中物。


如梦令·自净方能净彼
苏轼
自净方能净彼，我自汗流呀气。
寄语澡浴人，且共肉身游戏。
但洗，但洗，俯为人间一切。


水仙子·舟中
孙周卿
孤舟夜泊洞庭边，灯火青荧对客船。
朔风吹老梅花片，推开篷雪满天。
诗豪与风雪争先。
雪片与风鏖战，诗和雪缴缠。
一笑琅然。


春寒
梅尧臣
春昼自阴阴，云容薄更深。
蝶寒方敛翅，花冷不开心。
亚树青帘动，依山片雨临。
未尝辜景物，多病不能寻。


清平乐·春归何处
黄庭坚
春归何处。
寂寞无行路。
若有人知春去处。
唤取归来同住。
 春无踪迹谁知。
除非问取黄鹂。
百啭无人能解，因风飞过蔷薇。


水龙吟·登建康赏心亭
辛弃疾
楚天千里清秋，水随天去秋无际。
遥岑远目，献愁供恨，玉簪螺髻。
落日楼头，断鸿声里，江南游子。
把吴钩看了，栏杆拍遍，无人会，登临意。
(栏杆 一作：阑干)休说鲈鱼堪脍，尽西风，季鹰归未？求田问舍，怕应羞见，刘郎才气。
可惜流年，忧愁风雨，树犹如此！倩何人唤取，红巾翠袖，揾英雄泪！


生查子·富阳道中
毛滂
春晚出小城，落日行江岸。
人不共潮来，香亦临风散。
花谢小妆残，莺困清歌断。
行雨梦魂消，飞絮心情乱。


侍从宜春苑奉诏赋龙池柳色初青听新莺百啭歌
李白
东风已绿瀛洲草，紫殿红楼觉春好。
池南柳色半青青，萦烟袅娜拂绮城。
垂丝百尺挂雕楹，上有好鸟相和鸣，间关早得春风情。
春风卷入碧云去，千门万户皆春声。
是时君王在镐京，五云垂晖耀紫清。
仗出金宫随日转，天回玉辇绕花行。
始向蓬莱看舞鹤，还过茝若听新莺。
新莺飞绕上林苑，愿入箫韶杂凤笙。


鹭鸶
杜牧
雪衣雪发青玉嘴，群捕鱼儿溪影中。
惊飞远映碧山去，一树梨花落晚风。


夜坐吟
李贺
踏踏马蹄谁见过？眼看北斗直天河。
西风罗幕生翠波，铅华笑妾颦青娥。
为君起唱长相思，帘外严霜皆倒飞。
明星烂烂东方陲，红霞稍出东南涯，陆郎去矣乘斑骓。


发淮安
杨士奇
岸蓼疏红水荇青，茨菰花白小如萍。
双鬟短袖惭人见，背立船头自采菱。


赠王桂阳
吴均
松生数寸时，遂为草所没。
未见笼云心，谁知负霜骨。
弱干可摧残，纤茎易陵忽。
何当数千尺，为君覆明月。


金陵新亭
李白
金陵风景好，豪士集新亭。
举目山河异，偏伤周顗情。
四坐楚囚悲，不忧社稷倾。
王公何慷慨，千载仰雄名。


巫山高
李贺
碧丛丛，高插天，大江翻澜神曳烟。
楚魂寻梦风飔然，晓风飞雨生苔钱。
瑶姬一去一千年，丁香筇竹啼老猿。
古祠近月蟾桂寒，椒花坠红湿云间。


戏赠杜甫
李白
饭颗山头逢杜甫，顶戴笠子日卓午。
 借问别来太瘦生，总为从前作诗苦。


丁督护歌
李白
云阳上征去，两岸饶商贾。
吴牛喘月时，拖船一何苦。
水浊不可饮，壶浆半成土。
一唱都护歌，心摧泪如雨。
万人凿盘石，无由达江浒。
君看石芒砀，掩泪悲千古。


永遇乐·次韵辛克清先生
姜夔
我与先生，夙期已久，人间无此。
不学杨郎，南山种豆，十一征微利。
云霄直上，诸公衮衮，乃作道边苦李。
五千言、老来受用，肯教造物儿戏？东冈记得，同来胥宇，岁月几何难计。
柳老悲桓，松高对阮，未办为邻地。
长干白下，青楼朱阁，往往梦中槐蚁。
却不如、洼尊放满，老夫未醉。


如梦令·点滴空阶疏雨
王国维
点滴空阶疏雨。
迢递严城更鼓。
睡浅梦初成，又被东风吹去。
无据。
无据。
斜汉垂垂欲曙。


山居秋暝
王维
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。


青玉案·元夕
辛弃疾
东风夜放花千树，更吹落，星如雨。
宝马雕车香满路。
凤箫声动，玉壶光转，一夜鱼龙舞。
蛾儿雪柳黄金缕，笑语盈盈暗香去。
众里寻他千百度，蓦然回首，那人却在，灯火阑珊处。


浣溪沙·五月江南麦已稀
纳兰性德
五月江南麦已稀，黄梅时节雨霏微。
闲看燕子教雏飞。
一水浓阴如罨画，数峰无恙又晴晖。
湔裙谁独上渔矶。


江行无题一百首·其九十七
钱珝
万木已清霜，江边村事忙。
故溪黄稻熟，一夜梦中香。


饭覆釜山僧
王维
晚知清净理，日与人群疏。
将候远山僧，先期扫弊庐。
果从云峰里，顾我蓬蒿居。
藉草饭松屑，焚香看道书。
燃灯昼欲尽，鸣磬夜方初。
一悟寂为乐，此生闲有余。
思归何必深，身世犹空虚。


虞美人·赋虞美人草
辛弃疾
当年得意如芳草。
日日春风好。
拔山力尽忽悲歌。
饮罢虞兮从此、奈君何。
人间不识精诚苦。
贪看青青舞。
蓦然敛袂却亭亭。
怕是曲中犹带、楚歌声。


泛湖归出楼中翫月五言
谢惠连
日落泛澄瀛，星罗游轻桡。
憩榭面曲汜，临流对回潮。
辍策共骈筵，并坐相招要。
哀鸿鸣沙渚，悲猿响山椒。
亭亭映江月，浏浏出谷飚。
斐斐气幂岫，泫泫露盈条。
近瞩祛幽蕴，远视荡喧嚣。
晤言不知罢，从夕至清朝。


点绛唇·长安中作
元好问
沙际春归，绿窗犹唱留春住。
问春何处，花落莺无语。
渺渺吟怀，漠漠烟中树。
西楼暮，一帘疏雨，梦里寻春去。


千秋岁·为金陵史致道留守寿
辛弃疾
塞垣秋草，又报平安好。
尊俎上，英雄表。
金汤生气象，珠玉霏谭笑。
春近也，梅花得似人难老。
莫惜金尊倒。
凤诏看看到。
留不住，江东小。
从容帷幄去，整顿乾坤了。
千百岁，从今尽是中书考。


阳羡歌·山秀芙蓉
贺铸
山秀芙蓉，溪明罨画。
真游洞穴沧波下。
临风慨想斩蛟灵。
长桥千载犹横跨。
解佩投簪，求田问舍。
黄鸡白酒渔樵社。
元龙非复少时豪，耳根洗尽功名话。


鹊桥仙·纤云弄巧
秦观
纤云弄巧，飞星传恨，银汉迢迢暗度。
金风玉露一相逢，便胜却人间无数。
(度 通：渡)柔情似水，佳期如梦，忍顾鹊桥归路。
两情若是久长时，又岂在朝朝暮暮。


野居偶作
贯休
高淡清虚即是家，何须须占好烟霞。
无心于道道自得，有意向人人转赊。
风触好花文锦落，砌横流水玉琴斜。
但令如此还如此，谁羡前程未可涯。


菩萨蛮·虫声泣露惊秋枕
秦观
虫声泣露惊秋枕，罗帏泪湿鸳鸯锦。
独卧玉肌凉，残更与恨长。
阴风翻翠幔，雨涩灯花暗。
毕竟不成眠，鸦啼金井寒。


夜宴左氏庄
杜甫
林风纤月落，衣露净琴张。
暗水流花径，春星带草堂。
检书烧烛短，看剑引杯长。
诗罢闻吴咏，扁舟意不忘。


早秋京口旅泊章侍御寄书相问因以赠之时七夕
李嘉祐
移家避寇逐行舟，厌见南徐江水流。
吴越征徭非旧日，秣陵凋弊不宜秋。
千家闭户无砧杵，七夕何人望斗牛。
只有同时骢马客，偏宜尺牍问穷愁。


侧犯·咏芍药
姜夔
恨春易去，甚春却向扬州住。
微雨，正茧栗梢头弄诗句。
红桥二十四，总是行云处。
无语，渐半脱宫衣笑相顾。
金壶细叶，千朵围歌舞。
谁念我、鬓成丝，来此共尊俎。
后日西园，绿阴无数。
寂寞刘郎，自修花谱。


咏愁
石象之
来何容易去何迟，半在心头半在眉。
门掩落花春去后，窗涵残月酒醒时。
柔如万顷连天草，乱似千寻帀地丝。
除却五侯歌舞地，人间何处不相随？


别云间
夏完淳
三年羁旅客，今日又南冠。
无限山河泪，谁言天地宽！(山河 一作：河山)已知泉路近，欲别故乡难。
毅魄归来日，灵旗空际看。


安定城楼
李商隐
迢递高城百尺楼，绿杨枝外尽汀洲。
贾生年少虚垂泪，王粲春来更远游。
永忆江湖归白发，欲回天地入扁舟。
不知腐鼠成滋味，猜意鹓雏竟未休。


天涯
李商隐
春日在天涯，天涯日又斜。
莺啼如有泪，为湿最高花。


钗头凤·红酥手
陆游
红酥手，黄縢酒，满城春色宫墙柳。
东风恶，欢情薄。
一怀愁绪，几年离索。
错、错、错。
春如旧，人空瘦，泪痕红浥鲛绡透。
桃花落，闲池阁。
山盟虽在，锦书难托。
莫、莫、莫！


临江仙·离果州作
陆游
鸠雨催成新绿，燕泥收尽残红。
春光还与美人同。
论心空眷眷，分袂却匆匆。
只道真情易写，那知怨句难工。
水流云散各西东。
半廊花院月，一帽柳桥风。


春夜
虞世南
春苑月裴回，竹堂侵夜开。
惊鸟排林度，风花隔水来。


结客少年场行
虞世南
韩魏多奇节，倜傥遗声利。
共矜然诺心，各负纵横志。
结交一言重，相期千里至。
绿沉明月弦，金络浮云辔。
吹箫入吴市，击筑游燕肆。
寻源博望侯，结客远相求。
少年怀一顾，长驱背陇头。
焰焰戈霜动，耿耿剑虹浮。
天山冬夏雪，交河南北流。
云起龙沙暗，木落雁门秋。
轻生殉知己，非是为身谋。


齐天乐·送童瓮天兵后归杭
詹玉
相逢唤醒京华梦，吴尘暗斑吟发。
倚担评花，认旗沽酒，历历行歌奇迹。
吹香弄碧，有坡柳风情，逋梅月色。
画鼓红船，满湖春水断桥客。
当时何限俊侣，甚花天月地，人被云隔。
却载苍烟，更招白鹭，一醉修江又别。
今回记得。
再折柳穿鱼，赏梅催雪。
如此湖山，忍教人更说。


闺情
李端
月落星稀天欲明，孤灯未灭梦难成。
 披衣更向门前望，不忿朝来鹊喜声。


寄人
张泌
别梦依依到谢家，小廊回合曲阑斜。
多情只有春庭月，犹为离人照落花。


奉答李和甫代简二绝句
黄庭坚
山色江声相与清，卷帘待得月华生。
可怜一曲并船笛，说尽故人离别情。

梦中往事随心见，醉里繁华乱眼生。
长为风流恼人病，不如天性总无情。


双井茶送子瞻
黄庭坚
人间风日不到处，天上玉堂森宝书。
想见东坡旧居士，挥毫百斛泻明珠。
我家江南摘云腴，落硙霏霏雪不如。
为公唤起黄州梦，独载扁舟向五湖。


十二月十九日夜中发鄂渚晓泊汉阳亲旧携酒追送聊为短句
黄庭坚
接淅报官府，敢违王事程。
宵征江夏县，睡起汉阳城。
邻里烦追送，杯盘泻浊清。
袛应瘴乡老，难答故人情。


横江词·其六
李白
月晕天风雾不开，海鲸东蹙百川回。
惊波一起三山动，公无渡河归去来。


横江词·其四
李白
海神来过恶风回，浪打天门石壁开。
浙江八月何如此？涛似连山喷雪来！


横江词·其三
李白
横江西望阻西秦，汉水东连扬子津。
白浪如山那可渡，狂风愁杀峭帆人。


人月圆·春日湖上
张可久
小楼还被青山碍，隔断楚天遥。
昨宵入梦，那人如玉，何处吹箫？门前朝暮，无情秋月，有信春潮。
看看憔悴，飞花心事，残柳眉梢。


人月圆·春晚次韵
张可久
萋萋芳草春云乱，愁在夕阳中。
短亭别酒，平湖画舫，垂柳骄骢。
一声啼鸟，一番夜雨，一阵东风。
桃花吹尽，佳人何在，门掩残红。


沉醉东风·渔夫
白朴
黄芦岸白蘋渡口，绿柳堤红蓼滩头。
虽无刎颈交，却有忘机友，点秋江白鹭沙鸥。
傲杀人间万户侯，不识字烟波钓叟。


及第后寄长安故人
杜牧
东都放榜未花开，三十三人走马回。
秦地少年多酿酒，已将春色入关来。


赠渔父
杜牧
芦花深泽静垂纶，月夕烟朝几十春。
 自说孤舟寒水畔，不曾逢著独醒人。


水调歌头·追和
张元干
举手钓鳌客，削迹种瓜侯。
重来吴会，三伏行见五湖秋。
耳畔风波摇荡，身外功名飘忽，何路射旄头？孤负男儿志，怅望故园愁。
梦中原，挥老泪，遍南州。
元龙湖海豪气，百尺卧高楼。
短发霜粘两鬓，清夜盆倾一雨，喜听瓦鸣沟。
犹有壮心在，付与百川流。


鹦鹉曲·夷门怀古
冯子振
生只合梁园住，快活煞几个白头父。
指他家五辈风流，睡足胭脂坡雨。
说宣和锦片繁华，辇路看元宵去。
马行街直转州桥，相国寺灯楼几处。


即事
王安石
径暖草如积，山晴花更繁。
纵横一川水，高下数家村。
静憩鸡鸣午，荒寻犬吠昏。
归来向人说，疑是武陵源。


咏素蝶诗
刘孝绰
随蜂绕绿蕙，避雀隐青薇。
映日忽争起，因风乍共归。
出没花中见，参差叶际飞。
芳华幸勿谢，嘉树欲相依。


醉中天·佳人脸上黑痣
白朴
疑是杨妃在，怎脱马嵬灾？曾与明皇捧砚来，美脸风流杀。
叵奈挥毫李白，觑着娇态，洒松烟点破桃腮。


车遥遥篇
傅玄
车遥遥兮马洋洋，追思君兮不可忘。
君安游兮西入秦，愿为影兮随君身。
君在阴兮影不见，君依光兮妾所愿。


水龙吟·浮翠山房拟赋白莲
唐玨
淡妆人更婵娟，晚奁净洗铅华腻。
泠泠月色，萧萧风度，娇红敛避。
太液池空，霓裳舞倦，不堪重记。
叹冰魂犹在，翠舆难驻，玉簪为谁轻坠。
别有凌空一叶，泛清寒、素波千里。
珠房泪湿，明珰恨远，旧游梦里。
羽扇生秋，琼楼不夜，尚遗仙意。
奈香云易散，绡衣半脱，露凉如水。


夜别韦司士
高适
高馆张灯酒复清，夜钟残月雁归声。
只言啼鸟堪求侣，无那春风欲送行。
黄河曲里沙为岸，白马津边柳向城。
莫怨他乡暂离别，知君到处有逢迎。


马嵬坡
郑畋
玄宗回马杨妃死，云雨难忘日月新。
终是圣明天子事，景阳宫井又何人。


金城北楼
高适
北楼西望满晴空，积水连山胜画中。
湍上急流声若箭，城头残月势如弓。
垂竿已羡磻溪老，体道犹思塞上翁。
为问边庭更何事，至今羌笛怨无穷。


次韵黄斌老所画横竹
黄庭坚
酒浇胸次不能平，吐出苍竹岁峥嵘。
卧龙偃蹇雷不惊，公与此君俱忘形。
晴窗影落石泓处，松煤浅染饱霜兔。
中安三石使屈蟠，亦恐形全便飞去。


泛吴松江
王禹偁
苇蓬疏薄漏斜阳，半日孤吟未过江。
唯有鹭鸶知我意，时时翘足对船窗。


观村童戏溪上
陆游
雨余溪水掠堤平，闲看村童谢晚晴。
竹马踉蹡冲淖去，纸鸢跋扈挟风鸣。
三冬暂就儒生学，千耦还从父老耕。
识字粗堪供赋役，不须辛苦慕公卿。


贺新郎·酬辛幼安再用韵见寄
陈亮
离乱从头说。
爱吾民、金缯不爱，蔓藤累葛。
壮气尽消人脆好，冠盖阴山观雪。
亏杀我、一星星发。
涕出女吴成倒转，问鲁为齐弱何年月。
丘也幸，由之瑟。
 斩新换出旗麾别。
把当时、一椿大义，拆开收合。
据地一呼吾往矣，万里摇肢动骨。
这话霸、又成痴绝。
天地洪炉谁扇鞲，算於中、安得长坚铁。
淝水破，关东裂。


南乡子·洪迈被拘留
太学诸生
洪迈被拘留，稽首垂哀告敌仇。
一日忍饥犹不耐，堪羞！苏武争禁十九秋。
厥父既无谋，厥子安能解国忧。
万里归来夸舌辨，村牛！好摆头时便摆头。


普天乐·雨儿飘
张鸣善
雨儿飘，风儿飏。
风吹回好梦，雨滴损柔肠。
风萧萧梧叶中，寸点点芭蕉上。
风雨相留添悲怆，雨和风卷起凄凉。
风雨儿怎当？风雨儿定当。
风雨儿难当。


齐天乐·上元
纳兰性德
阑珊火树鱼龙舞，望中宝钗楼远。
鞣鞠余红，琉璃剩碧，待属花归缓缓。
寒轻漏浅。
正乍敛烟霏，陨星如箭。
旧事惊心，一双莲影藕丝断。
莫恨流年似水，恨消残蝶粉，韶光忒浅。
细语吹香，暗尘笼撰，都逐晓风零乱。
阑干敲遍。
问帘底纤纤，甚时重见？不解相思，月华今夜满。


清平乐·烟深水阔
李白
烟深水阔，音信无由达。
唯有碧天云外月，偏照悬悬离别。
尽日感事伤怀，愁眉似锁难开。
夜夜长留半被，待君魂梦归来。


暴富送孙何入史馆
王禹偁
孟郊常贫苦，忽吟不贫句。
为喜玉川子，书船归洛浦。
乃知君子心，所乐在稽古。
汉公得高科，不足唯坟素。
二年佐棠阴，眼黑怕文簿。
跃身入三馆，烂目阅四库。
孟贫昔不贫，孙贫今暴富。
暴富亦须防，文高被人妬。


忆江南·多少泪
李煜
多少泪，沾袖复横颐。
心事莫将和泪滴，凤笙休向月明吹，肠断更无疑。


蝶恋花·移得绿杨栽后院
张先
移得绿杨栽后院。
学舞宫腰，二月青犹短。
不比灞陵多送远，残丝乱絮东西岸。
几叶小眉寒不展。
莫唱阳关，真个肠先断。
分付与春休细看，条条尽是离人怨。


好时光·宝髻偏宜宫样
李隆基
宝髻偏宜宫样，莲脸嫩，体红香。
眉黛不须张敞画，天教入鬓长。
莫倚倾国貌，嫁取个，有情郎。
彼此当年少，莫负好时光。


使至塞上
王维
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候骑，都护在燕然。


牡丹
徐凝
何人不爱牡丹花，占断城中好物华。
疑是洛川神女作，千娇万态破朝霞。


移居·其二
陶渊明
春秋多佳日，登高赋新诗。
过门更相呼，有酒斟酌之。
农务各自归，闲暇辄相思。
相思则披衣，言笑无厌时。
此理将不胜？无为忽去兹。
衣食当须纪，力耕不吾欺。


庚戌岁九月中于西田获早稻
陶渊明
人生归有道，衣食固其端。
孰是都不营，而以求自安？开春理常业，岁功聊可观。
晨出肆微勤，日入负禾还。
山中饶霜露，风气亦先寒。
田家岂不苦？弗获辞此难。
四体诚乃疲，庶无异患干。
盥濯息檐下，斗酒散襟颜。
遥遥沮溺心，千载乃相关。
但愿长如此，躬耕非所叹。


虞美人·春山拂拂横秋水
冯延巳
春风拂拂横秋水，掩映遥相对。
只知长作碧窗期，谁信东风吹散彩云飞。
银屏梦与飞鸾远，只有珠帘卷。
杨花零落月溶溶，尘掩玉筝弦柱画堂空。


凤衔杯·有美瑶卿能染翰
柳永
有美瑶卿能染翰。
千里寄、小诗长简。
想初襞苔笺，旋挥翠管红窗畔。
渐玉箸、银钩满。
锦囊收，犀轴卷。
常珍重、小斋吟玩。
更宝若珠玑，置之怀袖时时看。
似频见、千娇面。


古悠悠行
李贺
白景归西山，碧华上迢迢。
今古何处尽，千岁随风飘。
海沙变成石，鱼沫吹秦桥。
空光远流浪，铜柱从年消。


黄头郎
李贺
黄头郎，捞拢去不归。
南浦芙蓉影，愁红独自垂。
水弄湘娥佩，竹啼山露月。
玉瑟调青门，石云湿黄葛。
沙上蘼芜花，秋风已先发。
好持扫罗荐，香出鸳鸯热。


又呈吴郎
杜甫
堂前扑枣任西邻，无食无儿一妇人。
不为困穷宁有此？只缘恐惧转须亲。
即防远客虽多事，便插疏篱却甚真。
已诉征求贫到骨，正思戎马泪盈巾。


赠韦侍御黄裳二首
李白
太华生长松，亭亭凌霜雪。
天与百尺高，岂为微飙折？桃李卖阳艳，路人行且迷。
春光扫地尽，碧叶成黄泥。
愿君学长松，慎勿作桃李。
受屈不改心，然后知君子。

见君乘骢马，知上太行道。
此地果摧轮，全身以为宝。
我如丰年玉，弃置秋田草。
但勖冰壶心，无为叹衰老。


次北固山下
王湾
客路青山外，行舟绿水前。
(青山外 一作：青山下)潮平两岸阔，风正一帆悬。
海日生残夜，江春入旧年。
乡书何处达？归雁洛阳边。


小重山·谢了荼蘼春事休
吴淑姬
谢了荼蘼春事休。
无多花片子，缀枝头。
庭槐影碎被风揉。
莺虽老，声尚带娇羞。
独自倚妆楼。
一川烟草浪，衬云浮。
不如归去下帘钩。
心儿小，难着许多愁。


宴西楼
陆游
西楼遗迹尚豪雄，锦绣笙萧在半空。
万里因循成久客，一年容易又秋风。
烛光低映珠鞴丽，酒晕徐添玉颊红。
归路迎凉更堪爱，摩诃池上月方中。


古木卧平沙
王泠然
古木卧平沙，摧残岁月赊。
有根横水石，无叶拂烟霞。
春至苔为叶，冬来雪作花。
不逢星汉使，谁辨是灵槎。


怀天经智老因访之
陈与义
今年二月冻初融，睡起苕溪绿向东。
客子光阴诗卷里，杏花消息雨声中。
西庵禅伯还多病，北栅儒先只固穷。
忽忆轻舟寻二子，纶巾鹤氅试春风。


金人捧露盘·水仙花
高观国
梦湘云，吟湘月，吊湘灵。
有谁见、罗袜尘生。
凌波步弱，背人羞整六铢轻。
娉娉袅袅，晕娇黄、玉色轻明。
 香心静，波心冷，琴心怨，客心惊。
怕佩解、却返瑶京。
杯擎清露，醉春兰友与梅兄。
苍烟万顷，断肠是、雪冷江清。


横江词·其六
李白
月晕天风雾不开，海鲸东蹙百川回。
惊波一起三山动，公无渡河归去来。


横江词·其四
李白
海神来过恶风回，浪打天门石壁开。
浙江八月何如此？涛似连山喷雪来！


横江词·其三
李白
横江西望阻西秦，汉水东连扬子津。
白浪如山那可渡，狂风愁杀峭帆人。


醉桃源·拍堤春水蘸垂杨
严仁
拍堤春水蘸垂杨，水流花片香。
弄花噆柳小鸳鸯，一双随一双。
帘半卷，露新妆，春衫是柳黄。
倚阑看处背斜阳，风流暗断肠。


题盘豆驿水馆后轩
韦庄
极目晴川展画屏，地从桃塞接蒲城。
滩头鹭占清波立，原上人侵落照耕。
去雁数行天际没，孤云一点静中生。
凭轩尽日不回首，楚水吴山无限情。


愁
杜甫
江草日日唤愁生，巫峡泠泠非世情。
盘涡鹭浴底心性？独树花发自分明！十年戎马暗万国，异域宾客老孤城。
渭水秦山得见否？人今罢病虎纵横！


宿池州齐山寺，即杜牧之九日登高处
杨万里
我来秋浦正逢秋，梦里重来似旧游。
风月不供诗酒债，江山长管古今愁。
谪仙狂饮颠吟寺，小杜倡情冶思楼。
问着州民浑不识，齐山依旧俯寒流。


舟过谢潭三首·其三
杨万里
碧酒时倾一两杯，船门才闭又还开。
好山万皱无人见，都被斜阳拈出来。


舟过谢潭三首·其一
杨万里
风头才北忽成南，转眼黄田到谢潭。
仿佛一峰船外影，褰帏急看紫巉岩。


金山晚眺
秦观
西津江口月初弦，水气昏昏上接天。
清渚白沙茫不辨，只应灯火是渔船。


送赵都督赴代州得青字
王维
天官动将星，汉上柳条青。
万里鸣刁斗，三军出井陉。
忘身辞凤阙，报国取龙庭。
岂学书生辈，窗间老一经。


宣城见杜鹃花
李白
蜀国曾闻子规鸟，宣城又见杜鹃花。
一叫一回肠一断，三春三月忆三巴。


次韵太守向公登楼眺望二首
秦观
茫茫汝水抱城根，野色偷春入烧痕。
千点湘妃枝上泪，一声杜宇水边魂。
遥怜鸿隙陂穿路，尚想元和贼负恩。
粉堞女墙都已尽，恍如陶侃梦天门。

庖烟起处认孤村，天色清寒不见痕。
车辋湖边梅溅泪，壶公祠畔月销魂。
封疆尽是春秋国，庙食多怀将相恩。
试问李斯长叹后，谁牵黄犬出东门。


韬钤深处
戚继光
小筑暂高枕，忧时旧有盟。
呼樽来揖客，挥麈坐谈兵。
云护牙签满，星含宝剑横。
封侯非我意，但愿海波平。


从军行·其二
李白
百战沙场碎铁衣，城南已合数重围。
 突营射杀呼延将，独领残兵千骑归。


春夜洛城闻笛 / 春夜洛阳城闻笛
李白
谁家玉笛暗飞声，散入春风满洛城。
 此夜曲中闻折柳，何人不起故园情。


孙权劝学
司马光 撰
初，权谓吕蒙曰：“卿今当涂掌事，不可不学！”蒙辞以军中多务。
权曰：“孤岂欲卿治经为博士邪?但当涉猎，见往事耳。
卿言多务，孰若孤？孤常读书，自以为大有所益。
”蒙乃始就学。

　　及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。


阳春曲·笔头风月时时过
姚燧
笔头风月时时过，眼底儿曹渐渐多。
有人问我事如何，人海阔，无日不风波。


金字经·乐闲
张可久
百年浑似醉 ，满怀都是春。
高卧东山一片云。
嗔，是非拂面尘，消磨尽，古今无限人。


小桃红·采莲人和采莲歌
杨果
采莲人和采莲歌，柳外兰舟过。
不管鸳鸯梦惊破，夜如何？有人独上江楼卧。
伤心莫唱，南朝旧曲，司马泪痕多。


金缕曲·亡妇忌日有感
纳兰性德
此恨何时已。
滴空阶、寒更雨歇，葬花天气。
三载悠悠魂梦杳，是梦久应醒矣。
料也觉、人间无味。
不及夜台尘土隔，冷清清、一片埋愁地。
钗钿约，竟抛弃。
重泉若有双鱼寄。
好知他、年来苦乐，与谁相倚。
我自中宵成转侧，忍听湘弦重理。
待结个、他生知已。
还怕两人俱薄命，再缘悭、剩月零风里。
清泪尽，纸灰起。


记游松风亭
苏轼
余尝寓居惠州嘉祐寺，纵步松风亭下。
足力疲乏，思欲就亭止息。
望亭宇尚在木末，意谓是如何得到？良久，忽曰：“此间有甚么歇不得处？”由是如挂钩之鱼，忽得解脱。
若人悟此，虽兵阵相接，鼓声如雷霆，进则死敌，退则死法，当恁么时也不妨熟歇。


放言五首·其一
白居易
朝真暮伪何人辨，古往今来底事无。
但爱臧生能诈圣，可知宁子解佯愚。
草萤有耀终非火，荷露虽团岂是珠。
不取燔柴兼照乘，可怜光彩亦何殊。


嘲鲁儒
李白
鲁叟谈五经，白发死章句。
问以经济策，茫如坠烟雾。
足著远游履，首戴方山巾。
缓步从直道，未行先起尘。
秦家丞相府，不重褒衣人。
君非叔孙通，与我本殊伦。
时事且未达，归耕汶水滨。


饮湖上初晴后雨二首·其二
苏轼
水光潋滟晴方好，山色空蒙雨亦奇。
(蒙 通：濛)欲把西湖比西子，淡妆浓抹总相宜。


春日即事
吕本中
病起多情白日迟，强来庭下探花期。
雪消池馆初春后，人倚栏杆欲暮时。
乱蝶狂蜂俱有意，兔葵燕麦自无知。
池边垂柳腰支活，折尽长条为寄谁？


百字令·月夜过七里滩
厉鹗
月夜过七里滩，光景奇绝。
歌此调，几令众山皆响。

秋光今夜，向桐江，为写当年高躅。
风露皆非人世有，自坐船头吹竹。
万籁生山，一星在水，鹤梦疑重续。
挐音遥去，西岩渔父初宿。
心忆汐社沉埋，清狂不见，使我形容独。
寂寂冷萤三四点，穿破前湾茅屋。
林净藏烟，峰危限月，帆影摇空绿。
随风飘荡，白云还卧深谷。


北中寒
李贺
一方黑照三方紫，黄河冰合鱼龙死。
三尺木皮断文理，百石强车上河水。
霜花草上大如钱，挥刀不入迷濛天。
争瀯海水飞凌喧，山瀑无声玉虹悬。


霁夜
孔平仲
寂历帘栊深夜明，睡回清梦戍墙铃。
狂风送雨已何处？淡月笼云犹未醒。
早有秋声随堕叶，独将凉意伴流萤。
明朝准拟南轩望，洗出庐山万丈青。


凤凰台次李太白韵
郭祥正
高台不见凤凰游，浩浩长江入海流。
舞罢青蛾同去国，战残白骨尚盈丘。
风摇落日催行棹，潮卷新沙换故洲。
结绮临春无处觅，年年荒草向人愁。


崔九欲往南山马上口号与别 / 留别王维 / 送崔九
裴迪
归山深浅去，须尽丘壑美。
莫学武陵人，暂游桃源里。


不见
杜甫
不见李生久，佯狂真可哀。
世人皆欲杀，吾意独怜才。
敏捷诗千首，飘零酒一杯。
匡山读书处，头白好归来。


奉送严公入朝十韵
杜甫
鼎湖瞻望远，象阙宪章新。
四海犹多难，中原忆旧臣。
与时安反侧，自昔有经纶。
感激张天步，从容静塞尘。
南图回羽翮，北极捧星辰。
漏鼓还思昼，宫莺罢啭春。
空留玉帐术，愁杀锦城人。
阁道通丹地，江潭隐白蘋。
此生那老蜀？不死会归秦！公若登台辅，临危莫爱身！


奉济驿重送严公四韵
杜甫
远送从此别，青山空复情。
几时杯重把，昨夜月同行。
 列郡讴歌惜，三朝出入荣。
江村独归处，寂寞养残生。


东都望幸
章碣
懒修珠翠上高台，眉月连娟恨不开。
纵使东巡也无益，君王自领美人来。


别诸弟三首庚子二月·其一
鲁迅
谋生无奈日奔驰，有弟偏教各别离。
最是令人凄绝处，孤檠长夜雨来时。


哀范君三章·其二
鲁迅
海草国门碧，多年老异乡。
狐狸方去穴，桃偶已登场。
故里寒云恶，炎天凛夜长。
独沉清洌水，能否涤愁肠？


哀范君三章·其一
鲁迅
风雨飘摇日，余怀范爱农。
华颠萎寥落，白眼看鸡虫。
世味秋荼苦，人间直道穷。
奈何三月别，竟尔失畸躬。


莲蓬人
鲁迅
芰裳荇带处仙乡，风定犹闻碧玉香。
鹭影不来秋瑟瑟，苇花伴宿露瀼瀼。
扫除腻粉呈风骨，褪却红衣学淡装。
好向濂溪称净植，莫随残叶堕寒塘！


四块玉·浔阳江
马致远
送客时，秋江冷。
商女琵琶断肠声。
可知道司马和愁听。
月又明，酒又酲，客乍醒。


四块玉·马嵬坡
马致远
睡海棠，春将晚。
恨不得明皇掌中看。
霓裳便是中原乱。
不因这玉环，引起那禄山，怎知蜀道难！


金字经·胡琴
张可久
雨漱窗前竹，涧流冰上泉。
一线清风动二弦。
联，小山秋水篇。
昭君怨，塞云黄暮天。


普天乐·湖上废圃
张可久
古苔苍，题痕旧。
疏花照水，老叶沉沟。
蜂黄点绣屏，蝶粉沾罗袖。
困倚东风垂杨瘦，翠眉攒似带春愁。
寻村问酒，无人倚楼，有树维舟。


普天乐·西湖即事
张可久
蕊珠宫，蓬莱洞。
青松影里，红藕香中。
千机云锦重，一片银河冻。
缥缈佳人双飞凤，紫萧寒月满长空。
阑干晚风，菱歌上下，渔火西东。


苏幕遮·怀旧
范仲淹
碧云天，黄叶地。
秋色连波，波上寒烟翠。
山映斜阳天接水。
芳草无情，更在斜阳外。
黯乡魂，追旅思。
夜夜除非，好梦留人睡。
明月楼高休独倚。
酒入愁肠，化作相思泪。
(留人睡 一作：留人醉)


望岳
杜甫
岱宗夫如何？齐鲁青未了。
造化钟神秀，阴阳割昏晓。
荡胸生曾云，决眦入归鸟。
( 曾 通：层)会当凌绝顶，一览众山小。


织妇辞
孟郊
夫是田中郎，妾是田中女。
当年嫁得君，为君秉机杼。
筋力日已疲，不息窗下机。
如何织纨素，自著蓝缕衣。
官家榜村路，更索栽桑树。


寻隐者不遇
魏野
寻真误入蓬莱岛，香风不动松花老。
采芝何处未归来，白云遍地无人扫。


青玉案·邻鸡不管离怀苦
黄公度
邻鸡不管离怀苦，又还是、催人去。
回首高城音信阻。
霜桥月馆，水村烟市，总是思君处。
裛残别袖燕支雨，谩留得、愁千缕。
欲倩归鸿分付与。
鸿飞不住，倚阑无语，独立长天暮。


如梦令·遥夜沉沉如水
秦观
遥夜沉沉如水，风紧驿亭深闭。
梦破鼠窥灯，霜送晓寒侵被。
无寐，无寐，门外马嘶人起。


江城子·浣花溪上见卿卿
张泌
浣花溪上见卿卿，脸波明，黛眉轻。
绿云高绾，金簇小蜻蜒。
好是问他来得么？和道：莫多情。


零陵早春
柳宗元
问春从此去，几日到秦原。
凭寄还乡梦，殷勤入故园。


南陵别儿童入京
李白
白酒新熟山中归，黄鸡啄黍秋正肥。
呼童烹鸡酌白酒，儿女嬉笑牵人衣。
高歌取醉欲自慰，起舞落日争光辉。
游说万乘苦不早，著鞭跨马涉远道。
会稽愚妇轻买臣，余亦辞家西入秦。
仰天大笑出门去，我辈岂是蓬蒿人。


鹧鸪天·紫禁烟花一万重
向子諲
有怀京师上元，与韩叔夏司谏、王夏卿侍郎、曹仲谷少卿同赋。

紫禁烟花一万重，鳌山宫阙倚晴空。
玉皇端拱彤云上，人物嬉游陆海中。
星转斗，驾回龙。
五侯池馆醉春风。
而今白发三千丈，愁对寒灯数点红。


清如玉壶冰 / 赋得清如玉壶冰
王维
玉壶何用好，偏许素冰居。
未共销丹日，还同照绮疏。
抱明中不隐，含净外疑虚。
气似庭霜积，光言砌月馀。
晓凌飞鹊镜，宵映聚萤书。
若向夫君比，清心尚不如。


折桂令·寄远
乔吉
怎生来宽掩了裙儿？为玉削肌肤，香褪腰肢。
饭不沾匙，昨如翻饼，气若游丝。
得受用遮莫害死，果诚实有甚推辞？干闹了多时，本是结发的欢娱，倒做了彻骨儿相思。


水仙子·眼前花怎得接连枝
乔吉
眼前花怎得接连枝，眉上锁新教配钥匙，描笔儿勾销了伤春事。
闷葫芦铰断线儿，锦鸳鸯别对了个雄雌。
野蜂儿难寻觅，蝎虎儿干害死，蚕蛹儿毕罢了相思。


水仙子·搅柔肠离恨病相兼
乔吉
搅柔肠离恨病相兼，重聚首佳期卦怎占？豫章城开了座相思店。
闷勾肆儿逐日添，愁行货顿塌在眉尖。
税钱比茶船上欠，斤两去等秤上掂，吃紧的历册般拘钤。


定风波·感旧
苏轼
莫怪鸳鸯绣带长，腰轻不胜舞衣裳。
薄幸只贪游冶去，何处，垂杨系马恣轻狂。
花谢絮飞春又尽，堪恨。
断弦尘管伴啼妆。
不信归来但自看，怕见，为郎憔悴却羞郎。


定风波·南海归赠王定国侍人寓娘
苏轼
常羡人间琢玉郎，天应乞与点酥娘。
尽道清歌传皓齿，风起，雪飞炎海变清凉。
(尽道 一作：自作)万里归来颜愈少，微笑，笑时犹带岭梅香。
试问岭南应不好，却道：此心安处是吾乡。


周颂·访落
佚名
访予落止，率时昭考。
於乎悠哉，朕未有艾。
将予就之，继犹判涣。
维予小子，未堪家多难。
绍庭上下，陟降厥家。
休矣皇考，以保明其身。


入彭蠡湖口
谢灵运
客游倦水宿，风潮难具论。
洲岛骤回合，圻岸屡崩奔。
乘月听哀狖，浥露馥芳荪。
春晚绿野秀，岩高白云屯。
千念集日夜，万感盈朝昏。
攀崖照石镜，牵叶入松门。
三江事多往，九派理空存。
灵物郄珍怪，异人秘精魂。
金膏灭明光，水碧辍流温。
徒作千里曲，弦绝念弥敦。


满江红·倦客新丰
辛弃疾
倦客新丰，貂裘敝、征尘满目。
弹短铗、青蛇三尺，浩歌谁续。
不念英雄江左老，用之可以尊中国。
叹诗书、万卷致君人，翻沈陆。
休感叹，年华促。
人易老，叹难足。
有玉人怜我，为簪黄菊。
且置请缨封万户，竟须卖剑酬黄犊。
叹当年、寂寞贾长沙，伤时哭。


南乡子·春情
苏轼
晚景落琼杯，照眼云山翠作堆。
认得岷峨春雪浪，初来，万顷蒲萄涨渌醅。
春雨暗阳台，乱洒歌楼湿粉腮。
一阵东风来卷地，吹回，落照江天一半开。


彩书怨
上官昭容
叶下洞庭初，思君万里馀。
露浓香被冷，月落锦屏虚。
欲奏江南曲，贪封蓟北书。
书中无别意，惟怅久离居。


减字木兰花·楼台向晓
欧阳修
楼台向晓。
淡月低云天气好。
翠幕风微。
宛转梁州入破时。
香生舞袂。
楚女腰肢天与细。
汗粉重匀。
酒后轻寒不著人。


题招提寺
戎昱
招提精舍好，石壁向江开。
山影水中尽，鸟声天上来。
一灯传岁月，深院长莓苔。
日暮双林磬，泠泠送客回。


伤温德彝 / 伤边将
温庭筠
昔年戎虏犯榆关，一败龙城匹马还。
侯印不闻封李广，他人丘垄似天山。


清平乐·检校山园书所见
辛弃疾
断崖修竹，竹里藏冰玉。
路转清溪三百曲，香满黄昏雪屋。
行人系马疏篱，折残犹有高枝。
留得东风数点，只缘娇嫩春迟。


踏莎行·题草窗词卷
詹玉
白石飞仙，紫霞凄调，断歌人听知音少。
几番幽梦欲回时，旧家池馆生青草。
风月交游，山川怀抱，凭谁说与春知道？空留离恨满江南，相思一夜苹花老。


木兰花慢·彭城怀古
萨都剌
古徐州形胜，消磨尽，几英雄。
想铁甲重瞳，乌骓汗血，玉帐连空。
楚歌八千兵散，料梦魂，应不到江东。
空有黄河如带，乱山回合云龙。
汉家陵阙起秋风，禾黍满关中。
更戏马台荒，画眉人远，燕子楼空。
人生百年如寄，且开怀，一饮尽千钟。
回首荒城斜日，倚栏目送飞鸿。


进太宗
徐惠
朝来临镜台，妆罢暂裴回。
千金始一笑，一召讵能来。


谢赐珍珠
江采萍
桂叶双眉久不描，残妆和泪污红绡。
长门尽日无梳洗，何必珍珠慰寂寥。


别匡山
李白
晓峰如画参差碧，藤影风摇拂槛垂。
野径来多将犬伴，人间归晚带樵随。
看云客倚啼猿树，洗钵僧临失鹤池。
莫怪无心恋清境，已将书剑许明时。


蜀相
杜甫
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
(频烦 一作：频繁)出师未捷身先死，长使英雄泪满襟。


秋日诗
孙绰
萧瑟仲秋月，飂戾风云高。
山居感时变，远客兴长谣。
疏林积凉风，虚岫结凝霄。
湛露洒庭林，密叶辞荣条。
抚菌悲先落，攀松羡后凋。
垂纶在林野，交情远市朝。
淡然古怀心，濠上岂伊遥。


登望楚山最高顶
孟浩然
山水观形胜，襄阳美会稽。
最高唯望楚，曾未一攀跻。
 石壁疑削成，众山比全低。
晴明试登陟，目极无端倪。
 云梦掌中小，武陵花处迷。
暝还归骑下，萝月映深溪。


嘲桃
李商隐
无赖夭桃面，平明露井东。
春风为开了，却拟笑春风。


折桂令·题录鬼簿
周浩
想贞元朝士无多，满目江山，日月如梭。
上苑繁华，西湖富贵，总付高歌。
麒麟冢衣冠坎坷，凤凰台人物蹉跎。
生待如何，死待如何？纸上清名，万古难磨。


醉高歌·感怀
张弘范
十年燕月歌声，几点吴霜鬓影。
西风吹起鲈鱼兴，已在桑榆暮景。
荣枯枕上三更，傀儡场头四并。
人生幻化如泡影，那个临危自省？岸边烟柳苍苍，江上寒波漾漾。
阳关旧曲低低唱，只恐行人断肠。
十年旧剑长吁，一曲琵琶暗许。
月明江上别湓浦，愁听兰舟夜雨。


声声慢·秋声
蒋捷
黄花深巷，红叶低窗，凄凉一片秋声。
豆雨声来，中间夹带风声。
疏疏二十五点，丽谯门、不锁更声。
故人远，问谁摇玉佩，檐底铃声？彩角声吹月堕，渐连营马动，四起笳声。
闪烁邻灯，灯前尚有砧声。
知他诉愁到晓，碎哝哝、多少蛩声！诉未了，把一半、分与雁声。


于郡城送明卿之江西
李攀龙
青枫飒飒雨凄凄，秋色遥看入楚迷。
谁向孤舟怜逐客，白云相送大江西。


江宿
汤显祖
寂历秋江渔火稀，起看残月映林微。
波光水鸟惊犹宿，露冷流萤湿不飞。


秋望
李梦阳
黄河水绕汉宫墙，河上秋风雁几行。
客子过壕追野马，将军弢箭射天狼。
黄尘古渡迷飞挽，白月横空冷战场。
闻道朔方多勇略，只今谁是郭汾阳。


沁园春·孤鹤归飞
陆游
孤鹤归飞，再过辽天，换尽旧人。
念累累枯冢，茫茫梦境，王侯蝼蚁，毕竟成尘。
载酒园林，寻花巷陌，当日何曾轻负春。
流年改，叹围腰带剩，点鬓霜新。
交亲零落如云，又岂料如今馀此身。
幸眼明身健，茶甘饭软，非惟我老，更有人贫。
躲尽危机，消残壮志，短艇湖中闲采莼。
吾何恨，有渔翁共醉，溪友为邻。


过零丁洋
文天祥
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。


怀古
萧观音
宫中只数赵家妆，败雨残云误汉王。
惟有知情一片月，曾窥飞燕入昭阳。


京口怀古二首·其二
释仲殊
一昨丹阳王气销，尽将豪侈谢尘嚣。
衣冠不复宗唐代，父老犹能道晋朝。
万岁楼边谁唱月，千秋桥上自吹箫。
青山不与兴亡事，只共垂杨伴海潮。


题宗之家初序潇湘图
吴激
江南春水碧于酒，客子往来船是家。
忽见画图疑是梦，而今鞍马老风沙。


赤谷安禅师塔
卢照邻
独坐岩之曲，悠然无俗纷。
酌酒呈丹桂，思诗赠白云。
烟霞朝晚聚，猿鸟岁时闻。
水华竞秋色，山翠含夕曛。
高谈十二部，细核五千文。
如如数冥昧，生生理氛氲。
古人有糟粕，轮扁情未分。
且当事芝朮，从吾所好云。


一剪梅·雨打梨花深闭门
唐寅
雨打梨花深闭门，孤负青春，虚负青春。
赏心乐事共谁论？花下销魂，月下销魂。
愁聚眉峰尽日颦，千点啼痕，万点啼痕。
晓看天色暮看云，行也思君，坐也思君。


寄赞上人
杜甫
一昨陪锡杖，卜邻南山幽。
年侵腰脚衰，未便阴崖秋。
重冈北面起，竟日阳光留。
茅屋买兼土，斯焉心所求。
近闻西枝西，有谷杉黍稠。
亭午颇和暖，石田又足收。
当期塞雨干，宿昔齿疾瘳。
裴回虎穴上，面势龙泓头。
柴荆具茶茗，径路通林丘。
与子成二老，来往亦风流。


梅花绝句·其二
陆游
幽谷那堪更北枝，年年自分着花迟。
高标逸韵君知否，正是层冰积雪时。


黍离
佚名
彼黍离离，彼稷之苗。
行迈靡靡，中心摇摇。
知我者，谓我心忧；不知我者，谓我何求。
悠悠苍天，此何人哉？彼黍离离，彼稷之穗。
行迈靡靡，中心如醉。
知我者，谓我心忧；不知我者，谓我何求。
悠悠苍天，此何人哉？彼黍离离，彼稷之实。
行迈靡靡，中心如噎。
知我者，谓我心忧；不知我者，谓我何求。
悠悠苍天，此何人哉？


定风波·莫听穿林打叶声
苏轼
三月七日，沙湖道中遇雨。
雨具先去，同行皆狼狈，余独不觉，已而遂晴，故作此词。

莫听穿林打叶声，何妨吟啸且徐行。
竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。
回首向来萧瑟处，归去，也无风雨也无晴。


卜算子·咏梅
陆游
驿外断桥边，寂寞开无主。
已是黄昏独自愁，更著风和雨。
 无意苦争春，一任群芳妒。
零落成泥碾作尘，只有香如故。


赠田叟
李商隐
荷筱衰翁似有情，相逢携手绕村行。
烧畬晓映远山色，伐树暝传深谷声。
鸥鸟忘机翻浃洽，交亲得路昧平生。
抚躬道地诚感激，在野无贤心自惊。


怨诗二首·其二
崔国辅
楼头桃李疏，池上芙蓉落。
织锦犹未成，蛩声入罗幕。


题小松
李商隐
怜君孤秀植庭中，细叶轻阴满座风。
桃李盛时虽寂寞，雪霜多后始青葱。
一年几变枯荣事，百尺方资柱石功。
为谢西园车马客，定悲摇落尽成空。


金字经·夜来西风里
马致远
夜来西风里，九天鹏鹗飞。
困煞中原一布衣。
悲，故人知未知？登楼意，恨无上天梯！


金字经·梦中邯郸道
卢挚
梦中邯郸道，又来走这遭，须不是山人索价高。
时自嘲，虚名无处逃。
谁惊觉，晓霜侵鬓毛。


寿阳曲·别朱帘秀
卢挚
才欢悦，早间别，痛煞煞好难割舍。
画船儿载将春去也，空留下半江明月。


殿前欢·酒杯浓
卢挚
酒杯浓，一葫芦春色醉山翁，一葫芦酒压花梢重。
随我奚童，葫芦干，兴不穷。
谁人共？一带青山送。
乘风列子，列子乘风。


唐多令·秋暮有感
陈允平
休去采芙蓉。
秋江烟水空。
带斜阳、一片征鸿。
欲顿闲愁无顿处，都著在两眉峰。
心事寄题红。
画桥流水东。
断肠人、无奈秋浓。
回首层楼归去懒，早新月、挂梧桐。


竹里馆
王维
独坐幽篁里，弹琴复长啸。
深林人不知，明月来相照。


欹湖
王维
吹箫凌极浦，日暮送夫君。
湖上一回首，青山卷白云。


栾家濑
王维
飒飒秋雨中，浅浅石溜泻。
跳波自相溅，白鹭惊复下。


江馆
王建
水面细风生，菱歌慢慢声。
客亭临小市，灯火夜妆明。


淮上即事寄广陵亲故
韦应物
前舟已眇眇，欲渡谁相待？秋山起暮钟，楚雨连沧海。
风波离思满，宿昔容鬓改。
独鸟下东南，广陵何处在？


临湖亭
王维
轻舸迎上客，悠悠湖上来。
当轩对尊酒，四面芙蓉开。
(一作 对樽酒)


紫薇花
白居易
丝纶阁下文书静，钟鼓楼中刻漏长。
独坐黄昏谁是伴，紫薇花对紫微郎。


发淮安
杨士奇
岸蓼疏红水荇青，茨菰花白小如萍。
双鬟短袖惭人见，背立船头自采菱。


念奴娇·送张明之赴京西幕
刘仙伦
艅艎东下，望西江千里，苍茫烟水。
试问襄州何处是？雉堞连云天际。
叔子残碑，卧龙陈迹，遗恨斜阳里。
后来人物，如君瑰伟能几？其肯为我来耶？河阳下士，差足强人意。
勿谓时平无事也，便以言兵为讳。
眼底河山，楼头鼓角，都是英雄泪。
功名机会，要须闲暇先备。


卜算子·薄宦各东西
黄公度
薄宦各东西，往事随风雨。
先自离歌不忍闻，又何况，春将暮。
愁共落花多，人逐征鸿去。
君向潇湘我向秦，后会知何处。


剑门
杜甫
唯天有设险，剑门天下壮。
连山抱西南，石角皆北向。
两崖崇墉倚，刻画城郭状。
一夫怒临关，百万未可傍。
珠玉走中原，岷峨气凄怆。
三皇五帝前，鸡犬各相放。
后王尚柔远，职贡道已丧。
至今英雄人，高视见霸王。
并吞与割据，极力不相让。
吾将罪真宰，意欲铲叠嶂！恐此复偶然，临风默惆怅。


鹧鸪天·题破香笺小砑红
晏几道
题破香笺小砑红。
诗篇多寄旧相逢。
西楼酒面垂垂雪，南苑春衫细细风。
花不尽，柳无穷。
别来欢事少人同。
凭谁问取归云信，今在巫山第几峰。


鹧鸪天·当日佳期鹊误传
晏几道
当日佳期鹊误传。
至今犹作断肠仙。
桥成汉渚星波外，人在鸾歌凤舞前。
 欢尽夜，别经年。
别多欢少奈何天。
情知此会无长计，咫尺凉蟾亦未圆。


送凌侍郎还宣州
晏殊
日南藩郡古宣城，碧落神仙拥使旌。
津吏戒船东下稳，县僚负弩昼归荣。
江山谢守高吟地，风月朱公故里情。
曾预汉庭三独坐，府中谁敢伴飞觥。


解语花·上元
周邦彦
风消绛蜡，露浥红莲，灯市光相射。
桂华流瓦。
纤云散，耿耿素娥欲下。
衣裳淡雅。
看楚女纤腰一把。
箫鼓喧，人影参差，满路飘香麝。
因念都城放夜。
望千门如昼，嬉笑游冶。
钿车罗帕。
相逢处，自有暗尘随马。
年光是也。
唯只见、旧情衰谢。
清漏移，飞盖归来，从舞休歌罢。


登池上楼
谢灵运
潜虬媚幽姿，飞鸿响远音。
 薄霄愧云浮，栖川怍渊沉。
进德智所拙，退耕力不任。
徇禄反穷海，卧疴对空林。
衾枕昧节候，褰开暂窥临。
倾耳聆波澜，举目眺岖嵚。
初景革绪风，新阳改故阴。
池塘生春草，园柳变鸣禽。
祁祁伤豳歌，萋萋感楚吟。
索居易永久，离群难处心。
持操岂独古，无闷征在今。


登江中孤屿
谢灵运
江南倦历览，江北旷周旋。
怀新道转迥，寻异景不延。
乱流趋正绝，孤屿媚中川。
云日相晖映，空水共澄鲜。
表灵物莫赏，蕴真谁为传。
想象昆山姿，缅邈区中缘。
始信安期术，得尽养生年。


丁督护歌
李白
云阳上征去，两岸饶商贾。
吴牛喘月时，拖船一何苦。
水浊不可饮，壶浆半成土。
一唱都护歌，心摧泪如雨。
万人凿盘石，无由达江浒。
君看石芒砀，掩泪悲千古。


宣城见杜鹃花
李白
蜀国曾闻子规鸟，宣城又见杜鹃花。
一叫一回肠一断，三春三月忆三巴。


送陈章甫
李颀
四月南风大麦黄，枣花未落桐阴长。
青山朝别暮还见，嘶马出门思旧乡。
陈侯立身何坦荡，虬须虎眉仍大颡。
腹中贮书一万卷，不肯低头在草莽。
东门酤酒饮我曹，心轻万事如鸿毛。
醉卧不知白日暮，有时空望孤云高。
长河浪头连天黑，津口停舟渡不得。
郑国游人未及家，洛阳行子空叹息。
闻道故林相识多，罢官昨日今如何。


凭阑人·赠吴国良
倪瓒
客有吴郎吹洞箫，明月沉江春雾晓。
湘灵不可招，水云中环佩摇。


扫花游·秋声
王沂孙
商飙乍发，渐淅淅初闻，萧萧还住。
顿惊倦旅。
背青灯吊影，起吟愁赋。
断续无凭，试立荒庭听取。
在何许？但落叶满阶，惟有高树。
迢递归梦阻。
正老耳难禁，病怀凄楚。
故山院宇。
想边鸿孤唳，砌蛩私语。
数点相和，更著芭蕉细雨。
避无处。
这闲愁，夜深尤苦。


葛生
佚名
葛生蒙楚，蔹蔓于野。
予美亡此，谁与？独处？葛生蒙棘，蔹蔓于域。
予美亡此，谁与？独息？角枕粲兮，锦衾烂兮。
予美亡此，谁与？独旦？夏之日，冬之夜。
百岁之后，归于其居。
冬之夜，夏之日。
百岁之后，归于其室。


渔家傲·平岸小桥千嶂抱
王安石
平岸小桥千嶂抱。
柔蓝一水萦花草。
茅屋数间窗窈窕。
尘不到。
时时自有春风扫。
午枕觉来闻语鸟。
欹眠似听朝鸡早。
忽忆故人今总老。
贪梦好。
茫然忘了邯郸道。


赠从兄襄阳少府皓
李白
结发未识事，所交尽豪雄。
却秦不受赏，击晋宁为功。
托身白刃里，杀人红尘中。
当朝揖高义，举世称英雄。
小节岂足言，退耕舂陵东。
归来无产业，生事如转蓬。
一朝乌裘敝，百镒黄金空。
弹剑徒激昂，出门悲路穷。
吾兄青云士，然诺闻诸公。
所以陈片言，片言贵情通。
棣华倘不接，甘与秋草同。


壬辰寒食
王安石
客思似杨柳，春风千万条。
更倾寒食泪，欲涨冶城潮。
巾发雪争出，镜颜朱早凋。
未知轩冕乐，但欲老渔樵。


车邻
佚名
有车邻邻，有马白颠。
未见君子，寺人之令。
阪有漆，隰有栗。
既见君子，并坐鼓瑟。
今者不乐，逝者其耋。
阪有桑，隰有杨。
既见君子，并坐鼓簧。
今者不乐，逝者其亡。


浣溪沙·百亩中庭半是苔
王安石
百亩中庭半是苔。
门前白道水萦回。
爱闲能有几人来。
小院回廊春寂寂，山桃溪杏两三栽。
为谁零落为谁开。


寒食寄郑起侍郎
杨徽之
清明时节出郊原，寂寂山城柳映门。
水隔淡烟修竹寺，路经疏雨落花村。
天寒酒薄难成醉，地迥楼高易断魂。
回首故山千里外，别离心绪向谁言？


采苓
佚名
采苓采苓，首阳之巅。
人之为言，苟亦无信。
舍旃舍旃，苟亦无然。
人之为言，胡得焉？采苦采苦，首阳之下。
人之为言，苟亦无与。
舍旃舍旃，苟亦无然。
人之为言，胡得焉？采葑采葑，首阳之东。
人之为言，苟亦无从。
舍旃舍旃，苟亦无然。
人之为言，胡得焉？


从军行·其二
李白
百战沙场碎铁衣，城南已合数重围。
 突营射杀呼延将，独领残兵千骑归。


春夜洛城闻笛 / 春夜洛阳城闻笛
李白
谁家玉笛暗飞声，散入春风满洛城。
 此夜曲中闻折柳，何人不起故园情。


山行
杜牧
远上寒山石径斜，白云深处有人家。
(深处 一作：生处)停车坐爱枫林晚，霜叶红于二月花。


冬夜读书示子聿
陆游
古人学问无遗力，少壮工夫老始成。
纸上得来终觉浅，绝知此事要躬行。


秋夕
杜牧
银烛秋光冷画屏，轻罗小扇扑流萤。
天阶夜色凉如水，卧看牵牛织女星。
(天阶 一作：天街；卧看 一作：坐看)


行路难·其一
李白
金樽清酒斗十千，玉盘珍羞直万钱。
(羞 通：馐；直 通：值)停杯投箸不能食，拔剑四顾心茫然。
欲渡黄河冰塞川，将登太行雪满山。
(雪满山 一作：雪暗天)闲来垂钓碧溪上，忽复乘舟梦日边。
(碧 一作：坐)行路难！行路难！多歧路，今安在？长风破浪会有时，直挂云帆济沧海。


书怀
杜牧
满眼青山未得过，镜中无那鬓丝何。
只言旋老转无事，欲到中年事更多。


思帝乡·花花
温庭筠
花花，满枝红似霞。
罗袖画帘肠断，卓香车。
回面共人闲语，战篦金凤斜。
惟有阮郎春尽，不归家。


定西番·细雨晓莺春晚
温庭筠
细雨晓莺春晚。
人似玉，柳如眉，正相思。
罗幕翠帘初卷，镜中花一枝。
肠断塞门消息，雁来稀。


诉衷情·莺语
温庭筠
莺语，花舞，春昼午，雨霏微。
金带枕，宫锦，凤凰帷。
 柳弱燕交飞，依依。
辽阳音信稀，梦中归。


登飞来峰
王安石
飞来山上千寻塔，闻说鸡鸣见日升。
(飞来山 一作：飞来峰)不畏浮云遮望眼，只缘身在最高层。
(只缘 一作：自缘)


泊船瓜洲
王安石
京口瓜洲一水间，钟山只隔数重山。
春风又绿江南岸，明月何时照我还？


元日
王安石
爆竹声中一岁除，春风送暖入屠苏。
千门万户曈曈日，总把新桃换旧符。


巴江柳
李商隐
巴江可惜柳，柳色绿侵江。
好向金銮殿，移阴入绮窗。


南朝
李商隐
玄武湖中玉漏催，鸡鸣埭口绣襦回。
谁言琼树朝朝见，不及金莲步步来。
敌国军营漂木柿，前朝神庙锁烟煤。
满宫学士皆颜色，江令当年只费才。


贺新郎·纤夫词
陈维崧
战舰排江口。
正天边、真王拜印，蛟螭蟠钮。
征发棹船郎十万，列郡风驰雨骤。
叹闾左、骚然鸡狗。
里正前团催后保，尽累累、锁系空仓后。
捽头去，敢摇手？稻花恰趁霜天秀。
有丁男、临歧诀绝，草间病妇。
此去三江牵百丈，雪浪排樯夜吼。
背耐得、土牛鞭否？好倚后园枫树下，向丛祠亟倩巫浇酒。
神佑我，归田亩。


夜坐吟
李贺
踏踏马蹄谁见过？眼看北斗直天河。
西风罗幕生翠波，铅华笑妾颦青娥。
为君起唱长相思，帘外严霜皆倒飞。
明星烂烂东方陲，红霞稍出东南涯，陆郎去矣乘斑骓。


巫山高
李贺
碧丛丛，高插天，大江翻澜神曳烟。
楚魂寻梦风飔然，晓风飞雨生苔钱。
瑶姬一去一千年，丁香筇竹啼老猿。
古祠近月蟾桂寒，椒花坠红湿云间。


乐游原 / 登乐游原
李商隐
向晚意不适，驱车登古原。
夕阳无限好，只是近黄昏。


西江月·遣兴
辛弃疾
醉里且贪欢笑，要愁那得工夫。
近来始觉古人书，信著全无是处。
昨夜松边醉倒，问松我醉何如。
只疑松动要来扶，以手推松曰去。


齐天乐·萤
王沂孙
碧痕初化池塘草，荧荧野光相趁。
扇薄星流，盘明露滴，零落秋原飞磷。
练裳暗近。
记穿柳生凉，度荷分暝。
误我残编，翠囊空叹梦无准。
楼阴时过数点，倚阑人未睡，曾赋幽恨。
汉苑飘苔，秦陵坠叶，千古凄凉不尽。
何人为省？但隔水余晖，傍林残影。
已觉萧疏，更堪秋夜永！


贞女峡
韩愈
江盘峡束春湍豪，雷风战斗鱼龙逃。
悬流轰轰射水府，一泻百里翻云涛。
漂船摆石万瓦裂，咫尺性命轻鸿毛。


高山流水·素弦一一起秋风
吴文英
丁基仲侧室善丝桐赋咏，晓达音吕，备歌舞之妙。

素弦一一起秋风。
写柔情、都在春葱。
徽外断肠声，霜宵暗落惊鸿。
低颦处、翦绿裁红。
仙郎伴、新制还赓旧曲，映月帘栊。
似名花并蒂，日日醉春浓。
吴中。
空传有西子，应不解、换徵移宫。
兰蕙满襟怀，唾碧总喷花茸。
后堂深、想费春工。
客愁重、时听蕉寒雨碎，泪湿琼钟。
恁风流也称，金屋贮娇慵。


解语花·梅花
吴文英
门横皱碧，路入苍烟，春近江南岸。
暮寒如剪。
临溪影、一一半斜清浅。
飞霙弄晚。
荡千里、暗香平远。
端正看、琼树三枝，总似兰昌见。
酥莹云容夜暖。
伴兰翘清瘦，箫凤柔婉。
冷云荒翠，幽栖久、无语暗申春怨。
东风半面。
料准拟、何郎词卷。
欢未阑，烟雨青黄，宜昼阴庭馆。


送赵都督赴代州得青字
王维
天官动将星，汉上柳条青。
万里鸣刁斗，三军出井陉。
忘身辞凤阙，报国取龙庭。
岂学书生辈，窗间老一经。


水龙吟·过秋壑湖上旧居寄赠
吴文英
外湖北岭云多，小园暗碧莺啼处。
朝回胜赏，墨池香润，吟船系雨。
霓节千妃，锦帆一箭，携将春去。
算归期未卜，青烟散后，春城咏、飞花句。
 黄鹤楼头月午。
奏玉龙、江梅解舞。
薰风紫禁，严更清梦，思怀几许。
秋水生时，赋情还在，南屏别墅。
看章台走马，长堤种取，柔丝千树。


水龙吟·送万信州
吴文英
几番时事重论，座中共惜斜阳下。
今朝翦柳，东风送客，功名近也。
约住飞花，暂听留燕，更攀情语。
问千牙过阙，一封入奏，忠孝事、都应写。
 闻道兰台清暇。
载鸱夷、烟江一舸。
贞元旧曲，如今谁听，惟公和寡。
儿骑空迎，舜瞳回盼，玉阶前借。
便急回暖律，天边海上，正春寒夜。


春夜宴桃李园序 / 春夜宴从弟桃花园序
李白
夫天地者，万物之逆旅也；光阴者，百代之过客也。
而浮生若梦，为欢几何？古人秉烛夜游，良有以也。
况阳春召我以烟景，大块假我以文章。
会桃花之芳园，序天伦之乐事。
群季俊秀，皆为惠连；吾人咏歌，独惭康乐。
幽赏未已，高谈转清。
开琼筵以坐花，飞羽觞而醉月。
不有佳咏，何伸雅怀？如诗不成，罚依金谷酒数。
(桃花 一作：桃李)


条山苍
韩愈
条山苍，河水黄。
浪波沄沄去，松柏在山冈。


满江红·东武会流杯亭
苏轼
上巳日作。
城南有坡，土色如丹，其下有堤，壅郑淇水入城。

东武城南，新堤固、涟漪初溢。
隐隐遍、长林高阜，卧红堆碧。
枝上残花吹尽也，与君更向江头觅。
问向前、犹有几多春，三之一。
官里事，何时毕。
风雨外，无多日。
相将泛曲水，满城争出。
君不见兰亭修禊事，当时坐上皆豪逸。
到如今、修竹满山阴，空陈迹。


思王逢原三首·其二
王安石
蓬蒿今日想纷披，冢上秋风又一吹。
妙质不为平世得，微言惟有故人知。
庐山南堕当书案，湓水东来入酒卮。
陈迹可怜随手尽，欲欢无复似当时。


涧南园即事贻皎上人
孟浩然
弊庐在郭外，素产唯田园。
左右林野旷，不闻朝市喧。
钓竿垂北涧，樵唱入南轩。
书取幽栖事，将寻静者论。


除夜野宿常州城外二首
苏轼
行歌野哭两堪悲，远火低星渐向微。
病眼不眠非守岁，乡音无伴苦思归。
重衾脚冷知霜重，新沐头轻感发稀。
多谢残灯不嫌客，孤舟一夜许相依。

南来三见岁云徂，直恐终身走道途。
老去怕看新历日，退归拟学旧桃符。
烟花已作青春意，霜雪偏寻病客须。
但把穷愁博长健，不辞最后饮屠苏。


清平乐·凄凄切切
纳兰性德
凄凄切切，惨淡黄花节。
梦里砧声浑未歇，那更乱蛩悲咽。
尘生燕子空楼，抛残弦索床头。
一样晓风残月，而今触绪添愁。


酒泉子·楚女不归
温庭筠
楚女不归，楼枕小河春水。
月孤明，风又起，杏花稀。
玉钗斜篸云鬟重，裙上金缕凤。
八行书，千里梦，雁南飞。


宫娃歌
李贺
蜡光高悬照纱空，花房夜捣红守宫。
象口吹香毾覴暖，七星挂城闻漏板。
寒入罘罳殿影昏，彩鸾帘额著霜痕。
啼蛄吊月钩阑下，屈膝铜铺锁阿甄。
梦入家门上沙渚，天河落处长洲路。
愿君光明如太阳，放妾骑鱼撇波去。


零陵赠李卿元侍御简吴武陵
柳宗元
理世固轻士，弃捐湘之湄。
阳光竟四溟，敲石安所施。
铩羽集枯干，低昂互鸣悲。
朔云吐风寒，寂历穷秋时。
君子尚容与，小人守兢危。
惨凄日相视，离忧坐自滋。
樽酒聊可酌，放歌谅徒为。
惜无协律者，窈眇弦吾诗。


界围岩水帘
柳宗元
界围汇湘曲，青壁环澄流。
悬泉粲成帘，罗注无时休。
韵磬叩凝碧，锵锵彻岩幽。
丹霞冠其巅，想像凌虚游。
灵境不可状，鬼工谅难求。
忽如朝玉皇，天冕垂前旒。
楚臣昔南逐，有意仍丹丘。
今我始北旋，新诏释缧囚。
采真诚眷恋，许国无淹留。
再来寄幽梦，遗贮催行舟。


吴兴杂诗
阮元
交流四水抱城斜，散作千溪遍万家。
深处种菱浅种稻，不深不浅种荷花。


留别王侍御维 / 留别王维
孟浩然
寂寂竟何待，朝朝空自归。
欲寻芳草去，惜与故人违。
当路谁相假，知音世所稀。
只应守寂寞，还掩故园扉。


崖门谒三忠祠
陈恭尹
山木萧萧风又吹，两崖波浪至今悲。
一声望帝啼荒殿，十载愁人来古祠。
海水有门分上下，江山无地限华夷。
停舟我亦艰难日，畏向苍苔读旧碑。


临江仙引·渡口
柳永
渡口、向晚，乘瘦马、陟平冈。
西郊又送秋光。
对暮山横翠，衫残叶飘黄。
凭高念远，素景楚天，无处不凄凉。
香闺别来无信息，云愁雨恨难忘。
指帝城归路，但烟水茫茫。
凝情望断泪眼，尽日独立斜阳。


人月圆·春日湖上
张可久
小楼还被青山碍，隔断楚天遥。
昨宵入梦，那人如玉，何处吹箫？门前朝暮，无情秋月，有信春潮。
看看憔悴，飞花心事，残柳眉梢。


人月圆·春晚次韵
张可久
萋萋芳草春云乱，愁在夕阳中。
短亭别酒，平湖画舫，垂柳骄骢。
一声啼鸟，一番夜雨，一阵东风。
桃花吹尽，佳人何在，门掩残红。


更漏子·雪藏梅
晏殊
雪藏梅，烟著柳。
依约上春时候。
初送雁，欲闻莺。
绿池波浪生。
探花开，留客醉。
忆得去年情味。
金盏酒，玉炉香。
任他红日长。


凤衔杯·留花不住怨花飞
晏殊
留花不住怨花飞。
向南园、情绪依依。
可惜倒红斜白、一枝枝。
经宿雨、又离披。
凭朱槛，把金卮。
对芳丛、惆怅多时。
何况旧欢新恨、阻心期。
空满眼、是相思。


鹦鹉曲·夷门怀古
冯子振
生只合梁园住，快活煞几个白头父。
指他家五辈风流，睡足胭脂坡雨。
说宣和锦片繁华，辇路看元宵去。
马行街直转州桥，相国寺灯楼几处。


鹦鹉曲·都门感旧
冯子振
都门花月蹉跎住，恰做了白发伧父。
酒微醒曲榭回廊，忘却天街酥雨。
〔幺〕晓钟残红被留温，又逐马蹄声去。
恨无题亭影楼心，画不就愁城惨处。


阮郎归·客中见梅
赵长卿
年年为客遍天涯。
梦迟归路赊。
无端星月浸窗纱。
一枝寒影斜。
肠未断，鬓先华。
新来瘦转加。
角声吹彻小梅花。
夜长人忆家。


临江仙引·上国
柳永
上国。
去客。
停飞盖、促离筵。
长安古道绵绵。
见岸花啼露，对堤柳愁烟。
物情人意，向此触目，无处不凄然。
醉拥征骖犹伫立，盈盈泪眼相看。
况绣帏人静，更山馆春寒。
今宵怎向漏永，顿成两处孤眠。


送友人
李白
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。


示儿
陆游
死去元知万事空，但悲不见九州同。
王师北定中原日，家祭无忘告乃翁。


河传·燕飏
顾夐
燕飏，晴景。
小窗屏暖，鸳鸯交颈。
菱花掩却翠鬟欹，慵整，海棠帘外影。
绣帏香断金鸂鶒，无消息。
心事空相忆，倚东风。
春正浓，愁红，泪痕衣上重。


满江红·和王实之韵送郑伯昌
刘克庄
怪雨盲风，留不住江边行色。
烦问讯、冥鸿高士，钓鳌词客。
千百年传吾辈语，二三子系斯文脉。
听王郎一曲玉箫声，凄金石。
晞发处，怡山碧；垂钓处，沧溟白。
笑而今拙宦，他年遗直。
只愿常留相见面，未宜轻屈平生膝。
有狂谈欲吐且休休，惊邻壁。


念奴娇·策勋万里
高启
策勋万里 ，笑书生骨相，有谁相许？壮志平生还自负，羞比纷纷儿女。
酒发雄谈，剑增奇气，诗吐惊人语。
风云无便，未容黄鹄轻举。
何事匹马尘埃，东西南北，十载犹羁旅？只恐陈登容易笑，负却故园鸡黍。
笛里关山，樽前日月，回首空凝伫。
吾今未老，不须清泪如雨。


鹤冲天·清明天气
杜安世
清明天气，永日愁如醉。
台榭绿阴浓，薰风细。
燕子巢方就，盆池小，新荷蔽。
恰是逍遥际。
单夹衣裳，半笼软玉肌体。
石榴美艳，一撮红绡比。
窗外数修篁，寒相倚。
有个关心处，难相见，空凝睇。
行坐深闺里，懒更妆梳，自知新来憔悴。


清江引·弃微名去来心快哉
贯云石
弃微名去来心快哉，一笑白云外。
知音三五人，痛饮何妨碍？醉袍袖舞嫌天地窄。


水仙子·灯花占信又无功
杨朝英
灯花占信又无功，鹊报佳音耳过风。
绣衾温暖和谁共？隔云山千万重，因此上惨绿愁红。
不付能博得个团圆梦，觉来时又扑个空。
杜鹃声啼过墙东。


一半儿·落花
张可久
酒边红树碎珊瑚，楼下名姬坠绿珠，枝上翠阴啼鹧鸪。
谩嗟吁，一半儿因风一半儿雨。


金字经·樵隐
马致远
担挑山头月，斧磨石上苔。
且做樵夫隐去来。
柴，买臣安在哉？空岩外，老了栋梁材。


渔歌子·西塞山前白鹭飞
张志和
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。


南乡子·登京口北固亭有怀
辛弃疾
何处望神州？满眼风光北固楼。
千古兴亡多少事？悠悠。
不尽长江滚滚流。
年少万兜鍪，坐断东南战未休。
天下英雄谁敌手？曹刘。
生子当如孙仲谋。


西江月·夜行黄沙道中
辛弃疾
明月别枝惊鹊，清风半夜鸣蝉。
稻花香里说丰年，听取蛙声一片。
 七八个星天外，两三点雨山前。
旧时茅店社林边，路转溪桥忽见。
(溪桥 一作：溪头)


定风波·山路风来草木香
辛弃疾
药名招婺源马荀仲游雨岩。
马善医。

山路风来草木香。
雨余凉意到胡床。
泉石膏肓吾已甚，多病，提防风月费篇章。
孤负寻常山简醉，独自，故应知子草玄忙。
湖海早知身汗漫，谁伴？只甘松竹共凄凉。


董逃歌
佚名
承乐世，董逃；游四郭，董逃。
蒙天恩，董逃；带金紫，董逃。
行谢恩，董逃；整车骑，董逃。
垂欲发，董逃；与中辞，董逃。
出西门，董逃；瞻宫殿，董逃。
望京城，董逃；日夜绝，董逃。
心摧伤，董逃。


满庭芳·看岳王传
周德清
披文握武，建中兴庙宇，载青史图书。
功成却被权臣妒，正落奸谋。
闪杀人望旌节中原士夫，误杀人弃丘陵南渡銮舆。
钱塘路，愁风怨雨，长是洒西湖。


平湖乐·尧庙秋社
王恽
社坛烟淡散林鸦，把酒观多稼。
霹雳弦声斗高下，笑喧哗，壤歌亭外山如画。
朝来致有，西山爽气，不羡日夕佳。


山坡羊·伏低伏弱
陈草庵
伏低伏弱，装呆装落，是非犹自来着莫。
任从他，待如何，天公尚有妨农过，蚕怕雨寒苗怕火。
阴，也是错；晴，也是错。


蟾宫曲·金陵怀古
卢挚
记当年六代豪夸，甚江令归来，玉树无花？商女歌声，台城畅望，淮水烟沙。
问江左风流故家，但夕阳衰草寒鸦。
隐映残霞，寥落归帆，呜咽鸣笳。


蟾宫曲·扬州汪右丞席上即事
卢挚
江城歌吹风流，雨过平山，月满西楼。
几许年华，三生醉梦，六月凉秋。
按锦瑟佳人劝酒，卷朱帘齐按凉州。
客去还留，云树萧萧，河汉悠悠。


御箭连中双兔
苏颋
宸游经上苑，羽猎向闲田。
狡兔初迷窟，纤骊讵着鞭。
三驱仍百步，一发遂双连。
影射含霜草，魂消向月弦。
欢声动寒木，喜气满晴天。
那似陈王意，空随乐府篇。


赠从弟·其三
刘桢
凤皇集南岳，徘徊孤竹根。
于心有不厌，奋翅凌紫氛。
岂不常勤苦？羞与黄雀群。
何时当来仪？将须圣明君。


赠从弟·其一
刘桢
泛泛东流水，磷磷水中石。
蘋藻生其涯，华叶纷扰溺。
采之荐宗庙，可以羞嘉客。
岂无园中葵？懿此出深泽。


送杨瑗尉南海
岑参
不择南州尉，高堂有老亲。
楼台重蜃气，邑里杂鲛人。
海暗三山雨，花明五岭春。
此乡多宝玉，慎莫厌清贫。


芙蓉池作
曹丕
乘辇夜行游，逍遥步西园。
双渠相溉灌，嘉木绕通川。
卑枝拂羽盖，修条摩苍天。
惊风扶轮毂，飞鸟翔我前。
丹霞夹明月，华星出云间。
上天垂光采，五色一何鲜。
寿命非松乔，谁能得神仙。
遨游快心意，保己终百年。


垂柳
唐彦谦
绊惹春风别有情，世间谁敢斗轻盈。
楚王江畔无端种，饿损纤腰学不成。


采桑子·明月多情应笑我
纳兰性德
明月多情应笑我，笑我如今。
辜负春心，独自闲行独自吟。
近来怕说当时事，结遍兰襟。
月浅灯深，梦里云归何处寻。


渔歌子·荻花秋
李珣
荻花秋，潇湘夜，橘洲佳景如屏画。
碧烟中，明月下，小艇垂纶初罢。
水为乡，篷作舍，鱼羹稻饭常餐也。
酒盈杯，书满架，名利不将心挂。


题情尽桥
雍陶
从来只有情难尽，何事名为情尽桥。
自此改名为折柳，任他离恨一条条。


读孟尝君传
王安石
世皆称孟尝君能得士，士以故归之，而卒赖其力以脱于虎豹之秦。
嗟乎！孟尝君特鸡鸣狗盗之雄耳，岂足以言得士？不然，擅齐之强，得一士焉，宜可以南面而制秦，尚何取鸡鸣狗盗之力哉？夫鸡鸣狗盗之出其门，此士之所以不至也。


石灰吟
于谦
千锤万凿出深山，烈火焚烧若等闲。
粉骨碎身全不怕，要留清白在人间。

(一作：千锤万击出深山 / 千鎚万击出深山)(一作：粉骨碎身全不惜 / 粉身碎骨浑不怕 / 粉身碎骨全不怕)


虞美人·听雨
蒋捷
少年听雨歌楼上。
红烛昏罗帐。
壮年听雨客舟中。
江阔云低、断雁叫西风。
 而今听雨僧庐下。
鬓已星星也。
悲欢离合总无情。
一任阶前、点滴到天明。


长相思·秋风清
李攀龙
秋风清，秋月明。
叶叶梧桐槛外声。
难教归梦成。
砌蛩鸣，树鸟惊。
塞雁行行天际横。
偏伤旅客情。


南乡子·其四
欧阳炯
洞口谁家，木兰船系木兰花。
红袖女郎相引去，游南浦，笑倚春风相对语。


赠从弟·其三
刘桢
凤皇集南岳，徘徊孤竹根。
于心有不厌，奋翅凌紫氛。
岂不常勤苦？羞与黄雀群。
何时当来仪？将须圣明君。


赠从弟·其一
刘桢
泛泛东流水，磷磷水中石。
蘋藻生其涯，华叶纷扰溺。
采之荐宗庙，可以羞嘉客。
岂无园中葵？懿此出深泽。


行香子·舟宿兰湾
蒋捷
红了樱桃。
绿了芭蕉。
送春归、客尚蓬飘。
昨宵谷水，今夜兰皋。
奈云溶溶，风淡淡，雨潇潇。
 银字笙调。
心字香烧。
料芳悰、乍整还凋。
待将春恨，都付春潮。
过窈娘堤，秋娘渡，泰娘桥。


牧牛词
高启
尔牛角弯环，我牛尾秃速。
共拈短笛与长鞭，南陇东冈去相逐。
日斜草远牛行迟，牛劳牛饥唯我知；牛上唱歌牛下坐，夜归还向牛边卧。
长年牧牛百不忧，但恐输租卖我牛。


虞美人·梳楼
蒋捷
丝丝杨柳丝丝雨。
春在溟濛处。
楼儿忒小不藏愁。
几度和云飞去、觅归舟。
天怜客子乡关远。
借与花消遣。
海棠红近绿阑干。
才卷朱帘却又、晚风寒。


迎春乐·立春
迎春乐
宝幡彩胜堆金缕，双燕钗头舞。
人间要识春来处。
天际雁，江边树。
故国莺花又谁主。
念憔悴，几年羁旅。
把酒祝东风，吹取人归去。


秋晚登城北门
陆游
幅巾藜杖北城头，卷地西风满眼愁。
一点烽传散关信，两行雁带杜陵秋。
山河兴废供搔首，身世安危人倚楼。
横槊赋诗非复昔，梦魂犹绕古梁州。


偶成
鲁迅
文章如土欲何之，翘首东云惹梦思。
所恨芳林寥落甚，春兰秋菊不同时。


所闻
鲁迅
华灯照宴敞豪门，娇女严妆侍玉樽。
忽忆情亲焦土下，佯看罗袜掩啼痕。


赠蓬子
鲁迅
蓦地飞仙降碧空，云车双辆挈灵童。
可怜蓬子非天子，逃去逃来吸北风。


送增田涉君归国
鲁迅
扶桑正是秋光好，枫叶如丹照嫩寒。
却折垂杨送归客，心随东棹忆华年。


无题二首·其一
鲁迅
大江日夜向东流，聚义群雄又远游。
六代绮罗成旧梦，石头城上月如钩。


答客诮
鲁迅
无情未必真豪杰，怜子如何不丈夫？知否兴风狂啸者，回眸时看小於菟。


婕妤怨
皇甫冉
花枝出建章，凤管发昭阳。
借问承恩者，双蛾几许长。


清平乐·东风依旧
刘弇
东风依旧，著意隋堤柳。
搓得鹅儿黄欲就，天气清明时候。
去年紫陌青门，今宵雨魄云魂。
断送一生憔悴，能消几个黄昏！


满庭芳·红蓼花繁
秦观
红蓼花繁，黄芦叶乱，夜深玉露初零。
霁天空阔，云淡楚江清。
独棹孤篷小艇，悠悠过、烟渚沙汀。
金钩细，丝纶慢卷，牵动一潭星。
时时横短笛，清风皓月，相与忘形。
任人笑生涯，泛梗飘萍。
饮罢不妨醉卧，尘劳事、有耳谁听？江风静，日高未起，枕上酒微醒。


钱塘湖春行
白居易
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。


菩萨蛮·轻鸥欲下春塘浴
赵令
轻鸥欲下春塘浴，双双飞破春烟绿。
两岸野蔷薇，翠笼熏绿衣。
凭船闲弄水，中有相思意。
忆得去年时，水边初别离。


醉蓬莱
黄庭坚
对朝云叆叇，暮雨霏微，乱峰相倚。
巫峡高唐，锁楚宫朱翠。
画戟移春，靓妆迎马，向一川都会。
万里投荒，一身吊影，成何欢意。
尽道黔南，去天尺五，望极神州，万重烟水。
樽酒公堂，有中朝佳士。
荔颊红深，麝脐香满，醉舞裀歌袂。
杜宇声声，催人到晓，不如归是。


凤衔杯·有美瑶卿能染翰
柳永
有美瑶卿能染翰。
千里寄、小诗长简。
想初襞苔笺，旋挥翠管红窗畔。
渐玉箸、银钩满。
锦囊收，犀轴卷。
常珍重、小斋吟玩。
更宝若珠玑，置之怀袖时时看。
似频见、千娇面。


生查子·药名闺情
陈亚
相思意已深，白纸书难足。
字字苦参商，故要檀郎读。
 分明记得约当归，远至樱桃熟。
何事菊花时，犹未回乡曲。


菩萨蛮·春风试手先梅蕊
赵令畤
春风试手先梅蕊，頩姿冷艳明沙水。
不受众芳知，端须月与期。
清香闲自远，先向钗头见。
雪后燕瑶池，人间第一枝。


喜迁莺·霞散绮
夏竦
霞散绮，月沉钩，帘卷未央楼。
夜凉河汉截天流，宫阙锁清秋。
瑶阶曙，金盘露，凤髓香和烟雾。
三千珠翠拥宸游，水殿按凉州。


南中咏雁诗
韦承庆
万里人南去，三春雁北飞。
不知何岁月，得与尔同归？


鹧鸪天·镇日无心扫黛眉
夏竦
镇日无心扫黛眉，临行愁见理征衣。
尊前只恐伤郎意，阁泪汪汪不敢垂。
停宝马，捧瑶卮，相斟相劝忍分离？不如饮待奴先醉，图得不知郎去时。


解连环·秋情
吴文英
暮檐凉薄。
疑清风动竹，故人来邈。
渐夜久、闲引流萤，弄微照素怀，暗呈纤白。
梦远双成，凤笙杳、玉绳西落。
掩綀帷倦入，又惹旧愁，汗香阑角。
银瓶恨沉断索。
叹梧桐未秋，露井先觉。
抱素影、明月空闲，早尘损丹青，楚山依约。
 翠冷红衰，怕惊起、西池鱼跃。
记湘娥、绛绡暗解，褪花坠萼。


渡荆门送别
李白
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。


黄鹤楼送孟浩然之广陵
李白
故人西辞黄鹤楼，烟花三月下扬州。
孤帆远影碧空尽，唯见长江天际流。
 (唯 通：惟)


怀古
萧观音
宫中只数赵家妆，败雨残云误汉王。
惟有知情一片月，曾窥飞燕入昭阳。


题宗之家初序潇湘图
吴激
江南春水碧于酒，客子往来船是家。
忽见画图疑是梦，而今鞍马老风沙。


阮郎归·美人消息隔重关
王国维
美人消息隔重关，川途弯复弯。
沉沉空翠厌征鞍，马前山复山。
浓泼黛，缓拖鬟，当年看复看。
只余眉样在人间，相逢艰复艰。


虞美人·杜鹃千里啼春晚
王国维
杜鹃千里啼春晚，故国春心折。
海门空阔月皑皑，依旧素车白马夜潮来。
山川城郭都非故，恩怨须臾误。
人间孤愤最难平，消得几回潮落又潮生。


少年游·垂杨门外
王国维
垂杨门外，疏灯影里，上马帽檐斜。
紫陌霜浓，青松月冷，炬火散林鸦。
酒醒起看西窗上，翠竹影交加。
跌宕歌词，纵横书卷，不与遣年华。


昭君怨·园池夜泛
张鎡
月在碧虚中住，人向乱荷中去。
花气杂风凉，满船香。
云被歌声摇动，酒被诗情掇送。
醉里卧花心，拥红衾。


宿云门寺阁
孙逖
香阁东山下，烟花象外幽。
悬灯千嶂夕，卷幔五湖秋。
画壁馀鸿雁，纱窗宿斗牛。
更疑天路近，梦与白云游。


暮归
杜甫
霜黄碧梧白鹤栖，城上击柝复乌啼。
客子入门月皎皎，谁家捣练风凄凄。
南渡桂水阙舟楫，北归秦川多鼓鼙。
年过半百不称意，明日看云还杖藜。


与歌者何戡
刘禹锡
二十余年别帝京，重闻天乐不胜情。
旧人唯有何戡在，更与殷勤唱渭城。


筑城行
刘克庄
万夫喧喧不停杵，杵声丁丁惊后土。
遍村开田起窑灶，望青斫木作楼橹。
天寒日短工役急，白棒诃责如风雨。
汉家丞相方忧边，筑城功高除美官。
旧时广野无城处，而今烽火列屯戌。
君不见高城齾齾如鱼鳞，城中萧疏空无人。


戊辰即事
刘克庄
诗人安得有青衫，今岁和戎百万缣。
从此西湖休插柳，剩栽桑树养吴蚕。


北来人
刘克庄
十口同离仳，今成独雁飞。
饥锄荒寺菜，贫着陷蕃衣。
甲第歌钟沸，沙场探骑稀。
老身闽地死，不见翠銮归。


浣溪沙·席上赠楚守田待制小鬟
苏轼
学画鸦儿正妙年，阳城下蔡困嫣然。
凭君莫唱短因缘。
雾帐吹笙香嫋嫋，霜庭按舞月娟娟。
曲终红袖落双缠。


乌衣巷
刘禹锡
朱雀桥边野草花，乌衣巷口夕阳斜。
 旧时王谢堂前燕，飞入寻常百姓家。


清平乐·太山上作
元好问
江山残照，落落舒清眺。
涧壑风来号万窍，尽入长松悲啸。
井蛙瀚海云涛，醯鸡日远天高。
醉眼千峰顶上，世间多少秋毫！


御带花·青春何处风光好
欧阳修
青春何处风光好？帝里偏爱元夕。
万重缯彩，构一屏峰岭，半空金碧。
宝檠银钰，耀绛幕、龙虎腾掷。
沙堤远，雕轮绣毂，争走五王宅。
雍容熙熙昼，会乐府神姬，海洞仙客。
拽香摇翠，称执手行歌，锦街天陌。
月淡寒轻，渐向晓、漏声寂寂。
当年少，狂心未已，不醉怎归得！


少年游·玉壶冰莹兽炉灰
欧阳修
玉壶冰莹兽炉灰。
人起绣帘开。
春丛一夜，六花开尽，不待剪刀催。
洛阳城阙中天起，高下遍楼台。
絮乱风轻，拂鞍沾袖，归路似章街。


一落索·杨花终日空飞舞
秦观
杨花终日空飞舞，奈久长难驻。
海潮虽是暂时来，却有个、堪凭处。
紫府碧云为路。
好相将归去。
肯如薄幸五更风，不解与、花为主。


怨词二首·其一
崔国辅
妾有罗衣裳，秦王在时作。
为舞春风多，秋来不堪著。


霜天晓角·赤壁
辛弃疾
雪堂迁客，不得文章力。
赋写曹刘兴废，千古事、泯陈迹。
望中矶岸赤，直下江涛白。
半夜一声长啸，悲天地、为予窄。


水仙子·西湖探梅
杨朝英
雪晴天地一冰壶，竟往西湖探老逋，骑驴踏雪溪桥路。
笑王维作画图，拣梅花多处提壶。
对酒看花笑，无钱当剑沽，醉倒在西湖！


小长干曲
崔国辅
月暗送湖风，相寻路不通。
菱歌唱不彻，知在此塘中。


采莲曲
崔国辅
玉溆花争发，金塘水乱流。
相逢畏相失，并著木兰舟。


渔父
苏轼
渔父笑，轻鸥举，漠漠一江风雨。
江边骑马是官人，借我孤舟南渡。


渔父·渔父醉
苏轼
渔父醉，蓑衣舞，醉里却寻归路。
轻舟短棹任斜横，醒后不知何处。


渔父·渔父饮
苏轼
渔父饮，谁家去。
鱼蟹一时分付。
酒无多少醉为期，彼此不论钱数。


渔父·渔父醒
苏轼
渔父醒，春江午，梦断落花飞絮。
酒醒还醉醉还醒，一笑人间今古。


国风·邶风·新台
佚名
新台有泚，河水弥弥。
燕婉之求，蘧篨不鲜。
新台有洒，河水浼浼。
燕婉之求，蘧篨不殄。
鱼网之设，鸿则离之。
燕婉之求，得此戚施。


石城乐
佚名
闻欢远行去，相送方山亭。
风吹黄檗藩，恶闻苦篱声。


早发定山
沈约
夙龄爱远壑，晚莅见奇山。
标峰彩虹外，置岭白云间。
倾壁忽斜竖，绝顶复孤圆。
归海流漫漫，出浦水溅溅。
野棠开未落，山樱发欲然。
忘归属兰杜，怀禄寄芳荃。
眷言采三秀，徘徊望九仙。


巴江柳
李商隐
巴江可惜柳，柳色绿侵江。
好向金銮殿，移阴入绮窗。


饭覆釜山僧
王维
晚知清净理，日与人群疏。
将候远山僧，先期扫弊庐。
果从云峰里，顾我蓬蒿居。
藉草饭松屑，焚香看道书。
燃灯昼欲尽，鸣磬夜方初。
一悟寂为乐，此生闲有余。
思归何必深，身世犹空虚。


南朝
李商隐
玄武湖中玉漏催，鸡鸣埭口绣襦回。
谁言琼树朝朝见，不及金莲步步来。
敌国军营漂木柿，前朝神庙锁烟煤。
满宫学士皆颜色，江令当年只费才。


踏莎行·院落深沉
洪迈
院落深沉，池塘寂静。
帘钩卷上梨花影。
宝筝拈得雁难寻，篆香消尽山空冷。
钗凤斜欹，鬓蝉不整。
残红立褪慵看镜。
杜鹃啼月一声声，等闲又是三春尽。


玉女摇仙佩·佳人
柳永
飞琼伴侣，偶别珠宫，未返神仙行缀。
取次梳妆，寻常言语，有得几多姝丽。
拟把名花比。
恐旁人笑我，谈何容易。
细思算、奇葩艳卉，惟是深红浅白而已。
争如这多情，占得人间，千娇百媚。
须信画堂绣阁，皓月清风，忍把光阴轻弃。
自古及今，佳人才子，少得当年双关。
且恁相偎倚。
未消得、怜我多才多艺。
愿奶奶、兰心蕙性，枕前言下，表余心意。
为盟誓。
今生断不孤鸳被。
(双关 一作：双美）


思君恩
令狐楚
小苑莺歌歇，长门蝶舞多。
眼看春又去，翠辇不曾过。


乐游原 / 登乐游原
李商隐
向晚意不适，驱车登古原。
夕阳无限好，只是近黄昏。


江城子·孤山竹阁送述古
苏轼
翠蛾羞黛怯人看。
掩霜纨，泪偷弹。
且尽一尊，收泪唱《阳关》。
漫道帝城天样远，天易见，见君难。
画堂新构近孤山。
曲栏干，为谁安？飞絮落花，春色属明年。
欲棹小舟寻旧事，无处问，水连天。


赠田叟
李商隐
荷筱衰翁似有情，相逢携手绕村行。
烧畬晓映远山色，伐树暝传深谷声。
鸥鸟忘机翻浃洽，交亲得路昧平生。
抚躬道地诚感激，在野无贤心自惊。


浪淘沙·目送楚云空
幼卿
幼卿少与表兄同研席，雅有文字之好。
未笄，兄欲缔姻。
父母以兄未禄，难其请，遂适武弁。
明年，兄登甲科，职教洮房，而良人统兵陕右，相与邂逅于此。
兄鞭马略不相顾，岂前憾未平耶。
因作浪淘沙以寄情云。

目送楚云空，前事无踪。
漫留遗恨锁眉峰。
自是荷花开较晚，孤负东风。
客馆叹飘蓬，聚散匆匆。
扬鞭那忍骤花骢。
望断斜阳人不见，满袖啼红。


题小松
李商隐
怜君孤秀植庭中，细叶轻阴满座风。
桃李盛时虽寂寞，雪霜多后始青葱。
一年几变枯荣事，百尺方资柱石功。
为谢西园车马客，定悲摇落尽成空。


登楼寄王卿
韦应物
踏阁攀林恨不同，楚云沧海思无穷。
数家砧杵秋山下，一郡荆榛寒雨中。


湘江曲
张籍
湘水无潮秋水阔，湘中月落行人发。
送人发，送人归，白蘋茫茫鹧鸪飞。


红林檎近·高柳春才软
周邦彦
高柳春才软，冻梅寒更香。
暮雪助清峭，玉尘散林塘。
那堪飘风递冷，故遣度幕穿窗。
似欲料理新妆。
呵手弄丝簧。
冷落词赋客，萧索水云乡。
援毫授简，风流犹忆东梁。
望虚檐徐转，回廊未扫，夜长莫惜空酒觞。


闻鹊喜·吴山观涛
周密
天水碧，染就一江秋色。
鳌戴雪山龙起蛰，快风吹海立。
数点烟鬟青滴，一杼霞绡红湿，白鸟明边帆影直，隔江闻夜笛。


成都曲
张籍
锦江近西烟水绿，新雨山头荔枝熟。
万里桥边多酒家，游人爱向谁家宿。


哭宣城善酿纪叟
李白
纪叟黄泉里，还应酿老春。
夜台无晓日，沽酒与何人？(版本一)
戴老黄泉下，还应酿大春。
夜台无李白，沽酒与何人？(版本二)


马嵬坡
郑畋
玄宗回马杨妃死，云雨难忘日月新。
终是圣明天子事，景阳宫井又何人。


题李次云窗竹
白居易
不用裁为鸣凤管，不须截作钓鱼竿。
千花百草凋零后，留向纷纷雪里看。


浣溪沙·一曲新词酒一杯
晏殊
一曲新词酒一杯，去年天气旧亭台。
夕阳西下几时回？无可奈何花落去，似曾相识燕归来。
小园香径独徘徊。


长相思·秋风清
李攀龙
秋风清，秋月明。
叶叶梧桐槛外声。
难教归梦成。
砌蛩鸣，树鸟惊。
塞雁行行天际横。
偏伤旅客情。


秋夜
陈与义
中庭淡月照三更，白露洗空河汉明。
莫遣西风吹叶尽，却愁无处着秋声。


南歌子·手里金鹦鹉
温庭筠
手里金鹦鹉，胸前绣凤凰。
偷眼暗形相，不如从嫁与，作鸳鸯。


和郭主簿·其一
陶渊明
蔼蔼堂前林，中夏贮清阴。
凯风因时来，回飙开我襟。
息交游闲业，卧起弄书琴。
园蔬有余滋，旧谷犹储今。
营己良有极，过足非所钦。
舂秫作美酒，酒熟吾自斟。
弱子戏我侧，学语未成音。
此事真复乐，聊用忘华簪。
遥遥望白云，怀古一何深！


浣溪沙·杨柳阴中驻彩旌
晏殊
杨柳阴中驻彩旌。
芰荷香里劝金觥。
小词流入管弦声。
只有醉吟宽别恨，不须朝暮促归程。
雨条烟叶系人情。


浣溪沙·红蓼花香夹岸稠
晏殊
红蓼花香夹岸稠，绿波春水向东流。
小船轻舫好追游。
渔父酒醒重拨棹，鸳鸯飞去却回头。
一杯销尽两眉愁。


蓬莱三殿侍宴奉敕咏终南山应制
杜审言
北斗挂城边，南山倚殿前。
云标金阙迥，树杪玉堂悬。
半岭通佳气，中峰绕瑞烟。
小臣持献寿，长此戴尧天。


钗头凤·世情薄
唐婉
世情薄，人情恶，雨送黄昏花易落。
晓风干，泪痕残。
欲笺心事，独语斜阑。
难，难，难！人成各，今非昨，病魂常似秋千索。
角声寒，夜阑珊。
怕人寻问，咽泪装欢。
瞒，瞒，瞒！(装欢 通：妆)


春晓
孟浩然
春眠不觉晓，处处闻啼鸟。
夜来风雨声，花落知多少。


定风波·莫听穿林打叶声
苏轼
三月七日，沙湖道中遇雨。
雨具先去，同行皆狼狈，余独不觉，已而遂晴，故作此词。

莫听穿林打叶声，何妨吟啸且徐行。
竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。
回首向来萧瑟处，归去，也无风雨也无晴。


日暮倚杖水边
王寂
水国西风小摇落，撩人羁绪乱如丝。
大夫泽畔行吟处，司马江头送别时。
尔辈何伤吾道在，此心惟有彼苍知。
苍颜华发今如许，便挂衣冠已是迟。


离思
李商隐
气尽前溪舞，心酸子夜歌。
峡云寻不得，沟水欲如何。
朔雁传书绝，湘篁染泪多。
无由见颜色，还自托微波。


幽居
韦应物
贵贱虽异等，出门皆有营。
独无外物牵，遂此幽居情。
微雨夜来过，不知春草生。
青山忽已曙，鸟雀绕舍鸣。
时与道人偶，或随樵者行。
自当安蹇劣，谁谓薄世荣。


读山海经十三首·其八
陶渊明
自古皆有没，何人得灵长？不死复不老，万岁如平常。
赤泉给我饮，员丘足我粮。
方与三辰游，寿考岂渠央！


满庭芳·落日旌旗
邵缉
落日旌旗，清霜剑戟，塞角声唤严更。
论兵慷慨，齿颊带风生。
坐拥貔貅十万，衔枚勇、云槊交横。
笑谈顷，匈奴授首，千里静欃枪。
荆襄，人按堵，提壶劝酒，布谷催耕。
芝夫荛子，歌舞威名。
好是轻裘缓带，驱营阵、绝漠横行。
功谁纪，风神宛转，麟阁画丹青。


风雨
李商隐
凄凉宝剑篇，羁泊欲穷年。
黄叶仍风雨，青楼自管弦。
新知遭薄俗，旧好隔良缘。
心断新丰酒，销愁斗几千。


入彭蠡湖口
谢灵运
客游倦水宿，风潮难具论。
洲岛骤回合，圻岸屡崩奔。
乘月听哀狖，浥露馥芳荪。
春晚绿野秀，岩高白云屯。
千念集日夜，万感盈朝昏。
攀崖照石镜，牵叶入松门。
三江事多往，九派理空存。
灵物郄珍怪，异人秘精魂。
金膏灭明光，水碧辍流温。
徒作千里曲，弦绝念弥敦。


四块玉·闲适
关汉卿
适意行，安心坐，渴时饮饥时餐醉时歌，困来时就向莎茵卧。
日月长，天地阔，闲快活！
旧酒投，新醅泼，老瓦盆边笑呵呵，共山僧野叟闲吟和。
他出一对鸡，我出一个鹅，闲快活！
意马收，心猿锁，跳出红尘恶风波，槐阴午梦谁惊破？离了利名场，钻入安乐窝，闲快活！
南亩耕，东山卧，世态人情经历多，闲将往事思量过。
贤的是他，愚的是我，争甚么？


江雪
柳宗元
千山鸟飞绝，万径人踪灭。
孤舟蓑笠翁，独钓寒江雪。


水调歌头·偶为共命鸟
蒋士铨
偶为共命鸟，都是可怜虫。
泪与秋河相似，点点注天东。
十载楼中新妇，九载天涯夫婿，首已似飞蓬。
年光愁病里，心绪别离中。
咏春蚕，疑夏雁，泣秋蛩。
几见珠围翠绕，含笑坐东风。
闻道十分消瘦，为我两番磨折，辛苦念梁鸿。
谁知千里夜，各对一灯红。


杨柳八首·其二
温庭筠
南内墙东御路旁，预知春色柳丝黄。
杏花未肯无情思，何是情人最断肠。


北中寒
李贺
一方黑照三方紫，黄河冰合鱼龙死。
三尺木皮断文理，百石强车上河水。
霜花草上大如钱，挥刀不入迷濛天。
争瀯海水飞凌喧，山瀑无声玉虹悬。


人月圆·吴门怀古
张可久
山藏白虎云藏寺，池上老梅枝。
洞庭归兴，香柑红树，鲈鲙银丝。
白家池馆，吴宫花草，可似当时。
最怜人处，啼乌夜月，犹怨西施。


九歌·东皇太一
屈原
吉日兮辰良，穆将愉兮上皇；抚长剑兮玉珥，璆锵鸣兮琳琅；瑶席兮玉瑱，盍将把兮琼芳；蕙肴蒸兮兰藉，奠桂酒兮椒浆；扬枹兮拊鼓，疏缓节兮安歌；陈竽瑟兮浩倡；灵偃蹇兮姣服，芳菲菲兮满堂；五音纷兮繁会，君欣欣兮乐康。


采桑子·白衣裳凭朱阑立
纳兰性德
白衣裳凭朱阑立，凉月趖西。
点鬓霜微，岁晏知君归不归？残更目断传书雁，尺素还稀。
一味相思，准拟相看似旧时。


采桑子·拨灯书尽红笺也
纳兰性德
拨灯书尽红笺也，依旧无聊。
玉漏迢迢，梦里寒花隔玉箫。
几竿修竹三更雨，叶叶萧萧。
分付秋潮，莫误双鱼到谢桥。


雨晴至江渡
柳宗元
江雨初晴思远步，日西独向愚溪渡。
 渡头水落村径成，撩乱浮槎在高树。


登岳阳楼二首
陈与义
洞庭之东江水西，帘旌不动夕阳迟。
登临吴蜀横分地，徙倚湖山欲暮时。
万里来游还望远，三年多难更凭危。
白头吊古风霜里，老木沧波无限悲。

天入平湖晴不风，夕帆和雁正浮空。
楼头客子杪秋后，日落君山元气中。
北望可堪回白首，南游聊得看丹枫。
翰林物色分留少，诗到巴陵还未工。


登飞来峰
王安石
飞来山上千寻塔，闻说鸡鸣见日升。
(飞来山 一作：飞来峰)不畏浮云遮望眼，只缘身在最高层。
(只缘 一作：自缘)


泊船瓜洲
王安石
京口瓜洲一水间，钟山只隔数重山。
春风又绿江南岸，明月何时照我还？


元日
王安石
爆竹声中一岁除，春风送暖入屠苏。
千门万户曈曈日，总把新桃换旧符。


菩萨蛮·越城晚眺
刘基
西风吹散云头雨，斜阳却照天边树。
树色荡湖波，波光艳绮罗。
征鸿何处起，点点残霞里。
月上海门山，山河莽苍间。


皂罗袍·原来姹紫嫣红开遍
汤显祖
原来姹紫嫣红开遍，似这般都付与断井颓垣，良辰美景奈何天，赏心乐事谁家院。
朝飞暮卷，云霞翠轩，雨丝风片，烟波画船，锦屏人忒看的这韶光贱。


采桑子·彤霞久绝飞琼字
纳兰性德
彤霞久绝飞琼宇，人在谁边？人在谁边，今夜玉清眠不眠。
香销被冷残灯灭，静数秋天，静数秋天，又误心期到下弦。


于中好·十月初四夜风雨其明日是亡妇生辰
纳兰性德
尘满疏帘素带飘，真成暗度可怜宵。
几回偷拭青衫泪，忽傍犀奁见翠翘。
惟有恨，转无聊。
五更依旧落花朝。
衰杨叶尽丝难尽，冷雨凄风打画桥。


采桑子·海天谁放冰轮满
纳兰性德
海天谁放冰轮满，惆怅离情。
莫说离情，但值凉宵总泪零。
只应碧落重相见，那是今生。
可奈今生，刚作愁时又忆卿。


活水亭观书有感二首·其二
朱熹
昨夜江边春水生，艨艟巨舰一毛轻。
向来枉费推移力，此日中流自在行。


渔家傲·平岸小桥千嶂抱
王安石
平岸小桥千嶂抱。
柔蓝一水萦花草。
茅屋数间窗窈窕。
尘不到。
时时自有春风扫。
午枕觉来闻语鸟。
欹眠似听朝鸡早。
忽忆故人今总老。
贪梦好。
茫然忘了邯郸道。


行香子·三山作
辛弃疾
好雨当春，要趁归耕。
况而今、已是清明。
小窗坐地，侧听檐声。
恨夜来风，夜来月，夜来云。
花絮飘零。
莺燕丁宁。
怕妨侬、湖上闲行。
天心肯後，费甚心情。
放霎时阴，霎时雨，霎时晴。


牧童词
张籍
远牧牛，绕村四面禾黍稠。
陂中饥乌啄牛背，令我不得戏垄头。
入陂草多牛散行，白犊时向芦中鸣。
隔堤吹叶应同伴，还鼓长鞭三四声。
牛牛食草莫相触，官家截尔头上角。


四块玉·浔阳江
马致远
送客时，秋江冷。
商女琵琶断肠声。
可知道司马和愁听。
月又明，酒又酲，客乍醒。


北中寒
李贺
一方黑照三方紫，黄河冰合鱼龙死。
三尺木皮断文理，百石强车上河水。
霜花草上大如钱，挥刀不入迷濛天。
争瀯海水飞凌喧，山瀑无声玉虹悬。


四块玉·马嵬坡
马致远
睡海棠，春将晚。
恨不得明皇掌中看。
霓裳便是中原乱。
不因这玉环，引起那禄山，怎知蜀道难！


金字经·胡琴
张可久
雨漱窗前竹，涧流冰上泉。
一线清风动二弦。
联，小山秋水篇。
昭君怨，塞云黄暮天。


普天乐·湖上废圃
张可久
古苔苍，题痕旧。
疏花照水，老叶沉沟。
蜂黄点绣屏，蝶粉沾罗袖。
困倚东风垂杨瘦，翠眉攒似带春愁。
寻村问酒，无人倚楼，有树维舟。


普天乐·西湖即事
张可久
蕊珠宫，蓬莱洞。
青松影里，红藕香中。
千机云锦重，一片银河冻。
缥缈佳人双飞凤，紫萧寒月满长空。
阑干晚风，菱歌上下，渔火西东。


天净沙·湖上送别
张可久
红蕉隐隐窗纱，朱帘小小人家曲，绿柳匆匆去马。
断桥西下，满湖烟雨愁花。


四犯令·月破轻云天淡注
侯寘
月破轻云天淡注，夜悄花无语。
莫听《阳关》牵离绪。
拚酩酊花深处。
明日江郊芳草路，春逐行人去。
不似酴醾开独步，能着意留春住。


木兰花慢·西湖送春
梁曾
问花花不语，为谁落，为谁开。
算春色三分，半随流水，半入尘埃。
人生能几欢笑，但相逢、尊酒莫相催。
千古幕天席地，一春翠绕珠围。
彩云回首暗高台。
烟树渺吟怀。
拚一醉留春，留春不住，醉里春归。
西楼半帘斜日，怪衔春、燕子却飞来。
一枕青楼好梦，又教风雨惊回。


巴江柳
李商隐
巴江可惜柳，柳色绿侵江。
好向金銮殿，移阴入绮窗。


南朝
李商隐
玄武湖中玉漏催，鸡鸣埭口绣襦回。
谁言琼树朝朝见，不及金莲步步来。
敌国军营漂木柿，前朝神庙锁烟煤。
满宫学士皆颜色，江令当年只费才。


虞美人·赋虞美人草
辛弃疾
当年得意如芳草。
日日春风好。
拔山力尽忽悲歌。
饮罢虞兮从此、奈君何。
人间不识精诚苦。
贪看青青舞。
蓦然敛袂却亭亭。
怕是曲中犹带、楚歌声。


乐游原 / 登乐游原
李商隐
向晚意不适，驱车登古原。
夕阳无限好，只是近黄昏。


岁暮和张常侍
陶渊明
市朝凄旧人，骤骥感悲泉。
明旦非今日，岁暮余何言！素颜敛光润，白发一己繁。
阔哉秦穆谈，旅力岂未愆！向夕长风起，寒云没西山。
洌洌气遂严，纷纷飞鸟还。
民生鲜长在，矧伊愁苦缠。
屡阙清酤至，无以乐当年。
穷通靡攸虑，憔悴由化迁。
抚己有深怀，履运增慨然。


菩萨蛮·翠翘金缕双鸂鶒
温庭筠
翠翘金缕双鸂鶒，水纹细起春池碧。
池上海棠梨，雨晴红满枝。
绣衫遮笑靥，烟草粘飞蝶。
青琐对芳菲，玉关音信稀。


南歌子·懒拂鸳鸯枕
温庭筠
懒拂鸳鸯枕，休缝翡翠裙，罗帐罢炉熏。
近来心更切，为思君。


去者日以疏
佚名
去者日以疏，来者日以亲。
出郭门直视，但见丘与坟。
古墓犁为田，松柏摧为薪。
白杨多悲风，萧萧愁杀人。
思还故里闾，欲归道无因。


生年不满百
佚名
生年不满百，常怀千岁忧。
昼短苦夜长，何不秉烛游！为乐当及时，何能待来兹？愚者爱惜费，但为後世嗤。
仙人王子乔，难可与等期。


酬崔侍御 / 酬崔侍御成甫
李白
严陵不从万乘游，归卧空山钓碧流。
自是客星辞帝座，元非太白醉扬州。


送岑征君归鸣皋山
李白
岑公相门子，雅望归安石。
奕世皆夔龙，中台竟三拆。
 至人达机兆，高揖九州伯。
奈何天地间，而作隐沦客。
 贵道能全真，潜辉卧幽邻。
探元入窅默，观化游无垠。
 光武有天下，严陵为故人。
虽登洛阳殿，不屈巢由身。
 余亦谢明主，今称偃蹇臣。
登高览万古，思与广成邻。
 蹈海宁受赏，还山非问津。
西来一摇扇，共拂元规尘。


上林春令·十一月三十日见雪
毛滂
蝴蝶初翻帘绣。
万玉女、齐回舞袖。
落花飞絮蒙蒙，长忆著、灞桥别后。
 浓香斗帐自永漏。
任满地、月深云厚。
夜寒不近流苏，只怜他、后庭梅瘦。


好事近·分手柳花天
陈维崧
夏日，史蘧庵先生招饮，即用先生《喜余归自吴阊》过访原韵。

分手柳花天，雪向晴窗飘落。
转眼葵肌初绣，又红欹栏角。
别来世事一番新，只吾徒犹昨。
话到英雄失路，忽凉风索索。


柳营曲·叹世
马谦斋
手自搓，剑频磨。
古来丈夫天下多。
青镜摩挲，白首蹉跎，失志困衡窝。
有声名谁识廉颇？广才学不用萧何。
忙忙的逃海滨，急急的隐山阿。
今日个，平地起风波。


水仙子·乐清箫台
乔吉
枕苍龙云卧品清箫，跨白鹿春酣醉碧桃，唤青猿夜拆烧丹灶。
二千年琼树老，飞来海上仙鹤。
纱巾岸天风细，玉笙吹山月高，谁识王乔？


水仙子·赋李仁仲懒慢斋
乔吉
闹排场经过乐回闲，勤政堂辞别撒会懒，急喉咙倒换学些慢。
掇梯儿休上竿，梦魂中识破邯郸。
昨日强如今日，这番险似那番。
君不见倦鸟知还！


寻隐者不遇
魏野
寻真误入蓬莱岛，香风不动松花老。
采芝何处未归来，白云遍地无人扫。


紫薇花
白居易
丝纶阁下文书静，钟鼓楼中刻漏长。
独坐黄昏谁是伴，紫薇花对紫微郎。


鹧鸪天·建康上元作
赵鼎
客路那知岁序移，忽惊春到小桃枝。
天涯海角悲凉地，记得当年全盛时。
花弄影，月流辉，水晶宫殿五云飞。
分明一觉华胥梦，回首东风泪满衣。


武陵春·春晚
李清照
风住尘香花已尽，日晚倦梳头。
物是人非事事休，欲语泪先流。
闻说双溪春尚好，也拟泛轻舟。
只恐双溪舴艋舟，载不动许多愁。


青玉案·元夕
辛弃疾
东风夜放花千树，更吹落，星如雨。
宝马雕车香满路。
凤箫声动，玉壶光转，一夜鱼龙舞。
蛾儿雪柳黄金缕，笑语盈盈暗香去。
众里寻他千百度，蓦然回首，那人却在，灯火阑珊处。


春夜
虞世南
春苑月裴回，竹堂侵夜开。
惊鸟排林度，风花隔水来。


吾富有钱时
王梵志
吾富有钱时，妇儿看我好。
吾若脱衣裳，与吾叠袍袄。
吾出经求去，送吾即上道。
将钱入舍来，见吾满面笑。
绕吾白鸽旋，恰似鹦鹉鸟。
邂逅暂时贫，看吾即貌哨。
人有七贫时，七富还相报。
图财不顾人，且看来时道。


怨王孙·春暮
李清照
帝里春晚，重门深院。
草绿阶前，暮天雁断。
楼上远信谁传，恨绵绵。
多情自是多沾惹，难拚舍，又是寒食也。
秋千巷陌，人静皎月初斜，浸梨花。


紫薇花
白居易
丝纶阁下文书静，钟鼓楼中刻漏长。
独坐黄昏谁是伴，紫薇花对紫微郎。


结客少年场行
虞世南
韩魏多奇节，倜傥遗声利。
共矜然诺心，各负纵横志。
结交一言重，相期千里至。
绿沉明月弦，金络浮云辔。
吹箫入吴市，击筑游燕肆。
寻源博望侯，结客远相求。
少年怀一顾，长驱背陇头。
焰焰戈霜动，耿耿剑虹浮。
天山冬夏雪，交河南北流。
云起龙沙暗，木落雁门秋。
轻生殉知己，非是为身谋。


人月圆·重冈已隔红尘断
元好问
重冈已隔红尘断，村落更年丰。
移居要就，窗中远岫，舍后长松。
十年种木，一年种谷，都付儿童。
老夫惟有，醒来明月，醉后清风。


千秋岁·为金陵史致道留守寿
辛弃疾
塞垣秋草，又报平安好。
尊俎上，英雄表。
金汤生气象，珠玉霏谭笑。
春近也，梅花得似人难老。
莫惜金尊倒。
凤诏看看到。
留不住，江东小。
从容帷幄去，整顿乾坤了。
千百岁，从今尽是中书考。


望鹦鹉洲怀祢衡
李白
魏帝营八极，蚁观一祢衡。
黄祖斗筲人，杀之受恶名。
吴江赋鹦鹉，落笔超群英。
锵锵振金玉，句句欲飞鸣。
鸷鹗啄孤凤，千春伤我情。
五岳起方寸，隐然讵可平。
才高竟何施，寡识冒天刑。
至今芳洲上，兰蕙不忍生。


高阳台·和嶰筠前辈韵
林则徐
玉粟收余，金丝种后，蕃航别有蛮烟。
双管横陈，何人对拥无眠。
不知呼吸成滋味，爱挑灯、夜永如年。
最堪怜，是一泥丸，捐万缗钱。
春雷歘破零丁穴，笑蜃楼气尽，无复灰然。
沙角台高，乱帆收向天边。
浮槎漫许陪霓节，看澄波、似镜长圆。
更应传，绝岛重洋，取次回舷。


秋日诗
孙绰
萧瑟仲秋月，飂戾风云高。
山居感时变，远客兴长谣。
疏林积凉风，虚岫结凝霄。
湛露洒庭林，密叶辞荣条。
抚菌悲先落，攀松羡后凋。
垂纶在林野，交情远市朝。
淡然古怀心，濠上岂伊遥。


望牛头寺
杜甫
牛头见鹤林，梯迳绕幽深。
春色浮山外，天河宿殿阴。
传灯无白日，布地有黄金。
休作狂歌老，回看不住心。


闻梨花发赠刘师命
韩愈
桃蹊惆怅不能过，红艳纷纷落地多。
 闻道郭西千树雪，欲将君去醉如何。


鹦鹉洲送王九之江左
孟浩然
昔登江上黄鹤楼，遥爱江中鹦鹉洲。
洲势逶迤绕碧流，鸳鸯鸂鶒满滩头。
滩头日落沙碛长，金沙熠熠动飙光。
舟人牵锦缆，浣女结罗裳。
月明全见芦花白，风起遥闻杜若香。
君行采采莫相忘。


蓬莱三殿侍宴奉敕咏终南山应制
杜审言
北斗挂城边，南山倚殿前。
云标金阙迥，树杪玉堂悬。
半岭通佳气，中峰绕瑞烟。
小臣持献寿，长此戴尧天。


东门行
佚名
出东门，不顾归。
来入门，怅欲悲。
盎中无斗米储，还视架上无悬衣。
拔剑东门去，舍中儿母牵衣啼：“他家但愿富贵，贱妾与君共哺糜。
上用仓浪天故，下当用此黄口儿。
今非！”“咄！行！吾去为迟！白发时下难久居。
”


水槛遣心二首
杜甫
去郭轩楹敞，无村眺望赊。
澄江平少岸，幽树晚多花。
细雨鱼儿出，微风燕子斜。
城中十万户，此地两三家。

蜀天常夜雨，江槛已朝晴。
叶润林塘密，衣干枕席清。
不堪祗老病，何得尚浮名。
浅把涓涓酒，深凭送此生。


宿府
杜甫
清秋幕府井梧寒，独宿江城蜡炬残。
永夜角声悲自语，中天月色好谁看。
风尘荏苒音书绝，关塞萧条行路难。
已忍伶俜十年事，强移栖息一枝安。


湘中
韩愈
猿愁鱼踊水翻波，自古流传是汨罗。
 蘋藻满盘无处奠，空闻渔父扣舷歌。


生查子·情景
姚宽
郎如陌上尘，妾似堤边絮。
相见两悠扬，踪迹无寻处。
酒面扑春风，泪眼零秋雨。
过了离别时，还解相思否？


临江仙·未遇行藏谁肯信
侯蒙
未遇行藏谁肯信，如今方表名踪。
无端良匠画形容。
当风轻借力，一举入高空。
 才得吹嘘身渐稳，只疑远赴蟾宫。
雨馀时候夕阳红。
几人平地上，看我碧霄中。


永遇乐·次韵辛克清先生
姜夔
我与先生，夙期已久，人间无此。
不学杨郎，南山种豆，十一征微利。
云霄直上，诸公衮衮，乃作道边苦李。
五千言、老来受用，肯教造物儿戏？东冈记得，同来胥宇，岁月几何难计。
柳老悲桓，松高对阮，未办为邻地。
长干白下，青楼朱阁，往往梦中槐蚁。
却不如、洼尊放满，老夫未醉。


述国亡诗
花蕊夫人
君王城上竖降旗，妾在深宫那得知？十四万人齐解甲，更无一个是男儿！


登单于台
张蠙
边兵春尽回，独上单于台。
白日地中出，黄河天外来。
沙翻痕似浪，风急响疑雷。
欲向阴关度，阴关晓不开。


南涧中题
柳宗元
秋气集南涧，独游亭午时。
回风一萧瑟，林影久参差。
始至若有得，稍深遂忘疲。
羁禽响幽谷，寒藻舞沦漪。
去国魂已远，怀人泪空垂。
孤生易为感，失路少所宜。
索寞竟何事，徘徊只自知。
谁为后来者，当与此心期。


送董元达
谢逸
读书不作儒生酸，跃马西入金城关。
塞垣苦寒风气恶，归来面皱须眉斑。
先皇召见延和殿，议论慷慨天开颜。
谤书盈箧不复辩，脱身来看江南山。
长江滚滚蛟龙怒，扁舟此去何当还？大梁城里定相见，玉川破屋应数间。


题红叶
宣宗宫人
流水何太急，深宫尽日闲。
殷勤谢红叶，好去到人间。


点绛唇·绍兴乙卯登绝顶小亭
叶梦得
缥缈危亭，笑谈独在千峰上。
与谁同赏。
万里横烟浪。
 老去情怀，犹作天涯想。
空惆怅。
少年豪放。
莫学衰翁样。


送湖南部曲
辛弃疾
青衫匹马万人呼，幕府当年急急符。
愧我明珠成薏苡，负君赤手缚於菟。
观书老眼明如镜，论事惊人胆满躯。
万里云霄送君去，不妨风雨破吾庐。


滁州西涧
韦应物
独怜幽草涧边生，上有黄鹂深树鸣。
 春潮带雨晚来急，野渡无人舟自横。


寒夜作
揭傒斯
疏星冻霜空，流月湿林薄。
虚馆人不眠，时闻一叶落。


浣溪沙·赠子文侍人名笑笑
辛弃疾
侬是嶔崎可笑人，不妨开口笑时频。
有人一笑坐生春。
歌欲颦时还浅笑，醉逢笑处却轻颦。
宜颦宜笑越精神。


解语花·梅花
吴文英
门横皱碧，路入苍烟，春近江南岸。
暮寒如剪。
临溪影、一一半斜清浅。
飞霙弄晚。
荡千里、暗香平远。
端正看、琼树三枝，总似兰昌见。
酥莹云容夜暖。
伴兰翘清瘦，箫凤柔婉。
冷云荒翠，幽栖久、无语暗申春怨。
东风半面。
料准拟、何郎词卷。
欢未阑，烟雨青黄，宜昼阴庭馆。


上邪
佚名
上邪！我欲与君相知，长命无绝衰。
山无陵，江水为竭，冬雷震震，夏雨雪，天地合，乃敢与君绝。


定风波·席上送范廓之游建康
辛弃疾
听我尊前醉后歌，人生无奈别离何。
但使情亲千里近，须信：无情对面是山河。
寄语石头城下水：居士，而今浑不怕风波。
借使未如鸥鸟伴；经惯，也应学得老渔蓑。


卜算子·薄宦各东西
黄公度
薄宦各东西，往事随风雨。
先自离歌不忍闻，又何况，春将暮。
愁共落花多，人逐征鸿去。
君向潇湘我向秦，后会知何处。


玉女摇仙佩·佳人
柳永
飞琼伴侣，偶别珠宫，未返神仙行缀。
取次梳妆，寻常言语，有得几多姝丽。
拟把名花比。
恐旁人笑我，谈何容易。
细思算、奇葩艳卉，惟是深红浅白而已。
争如这多情，占得人间，千娇百媚。
须信画堂绣阁，皓月清风，忍把光阴轻弃。
自古及今，佳人才子，少得当年双关。
且恁相偎倚。
未消得、怜我多才多艺。
愿奶奶、兰心蕙性，枕前言下，表余心意。
为盟誓。
今生断不孤鸳被。
(双关 一作：双美）


浣溪沙·淡荡春光寒食天
李清照
淡荡春光寒食天，玉炉沉水袅残烟。
梦回山枕隐花钿。
 海燕未来人斗草，江梅已过柳生绵。
黄昏疏雨湿秋千。


舂歌
戚夫人
子为王，母为虏。
终日舂薄暮，常与死为伍。
相离三千里，当谁使告汝。


送元二使安西 / 渭城曲
王维
渭城朝雨浥轻尘，客舍青青柳色新。
(一作：客舍依依杨柳春)劝君更尽一杯酒，西出阳关无故人。


九月九日忆山东兄弟
王维
独在异乡为异客，每逢佳节倍思亲。
遥知兄弟登高处，遍插茱萸少一人。


长相思·秋风清
李攀龙
秋风清，秋月明。
叶叶梧桐槛外声。
难教归梦成。
砌蛩鸣，树鸟惊。
塞雁行行天际横。
偏伤旅客情。


蜀桐
李商隐
玉垒高桐拂玉绳，上含非雾下含冰。
枉教紫凤无栖处，斫作秋琴弹坏陵。


醉著
韩偓
万里清江万里天，一村桑柘一村烟。
渔翁醉著无人唤，过午醒来雪满船。


东还
李商隐
自有仙才自不知，十年长梦采华芝。
 秋风动地黄云暮，归去嵩阳寻旧师。


故都
韩偓
故都遥想草萋萋，上帝深疑亦自迷。
塞雁已侵池籞宿，宫鸦犹恋女墙啼。
天涯烈士空垂涕，地下强魂必噬脐。
掩鼻计成终不觉，冯驩无路学鸣鸡。


春晓曲 / 玉楼春 / 木兰花
温庭筠
家临长信往来道，乳燕双双拂烟草。
油壁车轻金犊肥，流苏帐晓春鸡早。
笼中娇鸟暖犹睡，帘外落花闲不扫。
衰桃一树近前池，似惜红颜镜中老。


过湖北山家
施闰章
路回临石岸，树老出墙根。
野水合诸涧，桃花成一村。
呼鸡过篱栅，行酒尽儿孙。
老矣吾将隐，前峰恰对门。


十一月中旬至扶风界见梅花
李商隐
匝路亭亭艳，非时裛裛香。
素娥惟与月，青女不饶霜。
赠远虚盈手，伤离适断肠。
为谁成早秀，不待作年芳。


次北固山下
王湾
客路青山外，行舟绿水前。
(青山外 一作：青山下)潮平两岸阔，风正一帆悬。
海日生残夜，江春入旧年。
乡书何处达？归雁洛阳边。


湘灵歌
鲁迅
昔闻湘水碧如染，今闻湘水胭脂痕。
湘灵妆成照湘水，皎如皓月窥彤云。
高丘寂寞竦中夜，芳荃零落无余春。
鼓完瑶瑟人不闻，太平成象盈秋门。


赠邬其山
鲁迅
廿年居上海，每日见中华。
有病不求药，无聊才读书。
一阔脸就变，所砍头渐多。
忽而又下野，南无阿弥陀。


古木卧平沙
王泠然
古木卧平沙，摧残岁月赊。
有根横水石，无叶拂烟霞。
春至苔为叶，冬来雪作花。
不逢星汉使，谁辨是灵槎。


南乡子·相见处
李珣
相见处，晚晴天，刺桐花下越台前。
暗里回眸深属意，遗双翠，骑象背人先过水。


少年游·润州作
苏轼
去年相送，余杭门外，飞雪似杨花。
今年春尽，杨花似雪，犹不见还家。
对酒卷帘邀明月，风露透窗纱。
恰似姮娥怜双燕，分明照、画梁斜。


出颍口初见淮山是日至寿州
苏轼
我行日夜向江海，枫叶芦花秋兴长。
长淮忽迷天远近，青山久与船低昂。
寿州已见白石塔，短棹未转黄茅冈。
波平风软望不到，故人久立烟苍茫。


黄海舟中日人索句并见日俄战争地图
秋瑾
万里乘云去复来，只身东海挟春雷。
忍看图画移颜色，肯使江山付劫灰。
浊酒不销忧国泪，救时应仗出群才。
拼将十万头颅血，须把乾坤力挽回。


下第后上永崇高侍郎
高蟾
天上碧桃和露种，日边红杏倚云栽。
芙蓉生在秋江上，不向东风怨未开。


赠道者
武元衡
麻衣如雪一枝梅，笑掩微妆入梦来。
若到越溪逢越女，红莲池里白莲开。


一剪梅·红藕香残玉簟秋
李清照
红藕香残玉簟秋。
轻解罗裳，独上兰舟。
云中谁寄锦书来，雁字回时，月满西楼。
花自飘零水自流。
一种相思，两处闲愁。
此情无计可消除，才下眉头，却上心头。


折桂令·春情
徐再思
平生不会相思，才会相思，便害相思。
身似浮云，心如飞絮，气若游丝。
空一缕余香在此，盼千金游子何之。
证候来时，正是何时？灯半昏时，月半明时。


京口怀古二首·其二
释仲殊
一昨丹阳王气销，尽将豪侈谢尘嚣。
衣冠不复宗唐代，父老犹能道晋朝。
万岁楼边谁唱月，千秋桥上自吹箫。
青山不与兴亡事，只共垂杨伴海潮。


秋日诗
孙绰
萧瑟仲秋月，飂戾风云高。
山居感时变，远客兴长谣。
疏林积凉风，虚岫结凝霄。
湛露洒庭林，密叶辞荣条。
抚菌悲先落，攀松羡后凋。
垂纶在林野，交情远市朝。
淡然古怀心，濠上岂伊遥。


遣遇
杜甫
磐折辞主人，开帆驾洪涛。
春水满南国，朱崖云日高。
舟子废寝食，飘风争所操。
我行匪利涉，谢尔从者劳。
石间采蕨女，鬻市输官曹。
丈夫死百役，暮返空村号。
闻见事略同，刻剥及锥刀。
贵人岂不仁？视汝如莠蒿！索钱多门户，丧乱纷嗷嗷。
奈何黠吏徒，渔夺成逋逃！自喜遂生理，花时甘缊袍。


念奴娇·留别辛稼轩
刘过
知音者少，算乾坤许大，著身何处。
直待功成方肯退，何日可寻归路。
多景楼前，垂虹亭下，一枕眠秋雨。
虚名相误，十年枉费辛苦。
不是奏赋明光，上书北阙，无惊人之语。
我自匆忙天未许，赢得衣裾尘土。
白璧追欢，黄金买笑，付与君为主。
莼鲈江上，浩然明日归去。


沁园春·张路分秋阅
刘过
万马不嘶，一声寒角，令行柳营。
见秋原如掌，枪刀突出，星驰铁骑，阵势纵横。
人在油幢，戎韬总制，羽扇从容裘带轻。
君知否，是山西将种，曾系诗盟。
 龙蛇纸上飞腾。
看落笔四筵风雨惊。
便尘沙出塞，封侯万里，印金如斗，未惬平生。
拂拭腰间，吹毛剑在，不斩楼兰心不平。
归来晚，听随军鼓吹，已带边声。


咏素蝶诗
刘孝绰
随蜂绕绿蕙，避雀隐青薇。
映日忽争起，因风乍共归。
出没花中见，参差叶际飞。
芳华幸勿谢，嘉树欲相依。


南歌子·倭堕低梳髻
温庭筠
倭堕低梳髻，连娟细扫眉。
终日两相思。
为君憔悴尽，百花时。


董逃歌
佚名
承乐世，董逃；游四郭，董逃。
蒙天恩，董逃；带金紫，董逃。
行谢恩，董逃；整车骑，董逃。
垂欲发，董逃；与中辞，董逃。
出西门，董逃；瞻宫殿，董逃。
望京城，董逃；日夜绝，董逃。
心摧伤，董逃。


宿新市徐公店
杨万里
篱落疏疏一径深，树头花落未成阴。
(花落 一作：新绿)儿童急走追黄蝶，飞入菜花无处寻。


晓出净慈寺送林子方
杨万里
毕竟西湖六月中，风光不与四时同。
接天莲叶无穷碧，映日荷花别样红。


春日
朱熹
胜日寻芳泗水滨，无边光景一时新。
等闲识得东风面，万紫千红总是春。


蝶恋花·侬是江南游冶子
赵孟頫
侬是江南游冶子，乌帽青鞋，行乐东风里。
落尽杨花春满地，萋萋芳草愁千里。
扶上兰舟人欲醉，日暮青山，相映双蛾翠。
万顷湖光歌扇底，一声吹下相思泪。


虞美人·浙江舟中作
赵孟頫
潮生潮落何时了？断送行人老。
消沉万古意无穷，尽在长空澹澹鸟飞中。
海门几点青山小，望极烟波渺。
何当驾我以长风？便欲乘桴浮到日华东。


夜归
周密
夜深归客依筇行，冷燐依萤聚土塍。
村店月昏泥径滑，竹窗斜漏补衣灯。


野步
周密
麦陇风来翠浪斜，草根肥水噪新蛙。
羡他无事双蝴蝶，烂醉东风野草花。


水仙子·寻梅
乔吉
冬前冬后几村庄，溪北溪南两履霜，树头树底孤山上。
冷风袭来何处香？ 忽相逢缟袂绡裳。
酒醒寒惊梦，笛凄春断肠，淡月昏黄。


水调歌头·追和
张元干
举手钓鳌客，削迹种瓜侯。
重来吴会，三伏行见五湖秋。
耳畔风波摇荡，身外功名飘忽，何路射旄头？孤负男儿志，怅望故园愁。
梦中原，挥老泪，遍南州。
元龙湖海豪气，百尺卧高楼。
短发霜粘两鬓，清夜盆倾一雨，喜听瓦鸣沟。
犹有壮心在，付与百川流。


朝天子·小娃琵琶
乔吉
暖烘，醉客，逼匝的芳心动。
雏莺声在小帘栊，唤醒花前梦。
指甲纤柔，眉儿轻纵，和相思曲未终。
玉葱，翠峰，骄怯琵琶重。


蜀相
杜甫
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
(频烦 一作：频繁)出师未捷身先死，长使英雄泪满襟。


青玉案·元夕
辛弃疾
东风夜放花千树，更吹落，星如雨。
宝马雕车香满路。
凤箫声动，玉壶光转，一夜鱼龙舞。
蛾儿雪柳黄金缕，笑语盈盈暗香去。
众里寻他千百度，蓦然回首，那人却在，灯火阑珊处。


慈姥矶诗
何逊
暮烟起遥岸，斜日照安流。
一同心赏夕，暂解去乡忧。
野岸平沙合，连山远雾浮。
客悲不自已，江上望归舟。


日夕出富阳浦口和朗公诗
何逊
客心愁日暮，徙倚空望归。
山烟涵树色，江水映霞晖。
独鹤凌空逝，双凫出浪飞。
故乡千余里，兹夕寒无衣。


西南行却寄相送者
李商隐
百里阴云覆雪泥，行人只在雪云西。
明朝惊破还乡梦，定是陈仓碧野鸡。


有感
李商隐
非关宋玉有微辞，却是襄王梦觉迟。
 一自高唐赋成后，楚天云雨尽堪疑。


茂陵
李商隐
汉家天马出蒲梢，苜蓿榴花遍近郊。
内苑只知含凤嘴，属车无复插鸡翘。
玉桃偷得怜方朔，金屋修成贮阿娇。
谁料苏卿老归国，茂陵松柏雨萧萧。


一片
李商隐
一片琼英价动天，连城十二昔虚传。
良工巧费真为累，楮叶成来不直钱。


沁园春·寒食郓州道中
谢枋得
十五年来，逢寒食节，皆在天涯。
叹雨濡露润，还思宰柏，风柔日媚，羞看飞花。
麦饭纸钱，只鸡斗酒，几误林间噪喜鸦。
天笑道，此不由乎我，也不由他。
 鼎中炼熟丹砂。
把紫府清都作一家。
想前人鹤驭，常游绛阙，浮生蝉蜕，岂恋黄沙。
帝命守坟，王令修墓，男子正当如是邪。
又何必，待过家上冢，书锦荣华。


长安早春
张子容
开国维东井，城池起北辰。
咸歌太平日，共乐建寅春。
雪尽黄山树，冰开黑水津。
草迎金埒马，花伴玉楼人。
鸿渐看无数，莺歌听欲频。
何当桂枝擢，还及柳条新。


使至塞上
王维
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候骑，都护在燕然。


一丛花·溪堂玩月作
陈亮
冰轮斜辗镜天长，江练隐寒光。
危阑醉倚人如画，隔烟村、何处鸣榔？乌鹊倦栖，鱼龙惊起，星斗挂垂杨。
芦花千顷水微茫，秋色满江乡。
楼台恍似游仙梦，又疑是、洛浦潇湘。
风露浩然，山河影转，今古照凄凉。


虞美人·春山拂拂横秋水
冯延巳
春风拂拂横秋水，掩映遥相对。
只知长作碧窗期，谁信东风吹散彩云飞。
银屏梦与飞鸾远，只有珠帘卷。
杨花零落月溶溶，尘掩玉筝弦柱画堂空。


临江仙·秦楼不见吹箫女
李煜
秦楼不见吹箫女，空余上苑风光。
粉英金蕊自低昂。
东风恼我，才发一衿香。
琼窗梦醒留残日，当年得恨何长！碧阑干外映垂杨。
暂时相见，如梦懒思量。


南乡子·归梦寄吴樯
陆游
归梦寄吴樯，水驿江程去路长。
想见芳洲初系缆，斜阳，烟树参差认武昌。
愁鬓点新霜，曾是朝衣染御香。
重到故乡交旧少，凄凉，却恐他乡胜故乡。


虞美人·春愁
陈亮
东风荡飏轻云缕，时送萧萧雨。
水边画榭燕新归，一口香泥湿带、落花飞。
 海棠糁径铺香绣，依旧成春瘦。
黄昏庭院柳啼鸦，记得那人和月、折梨花。


去者日以疏
佚名
去者日以疏，来者日以亲。
出郭门直视，但见丘与坟。
古墓犁为田，松柏摧为薪。
白杨多悲风，萧萧愁杀人。
思还故里闾，欲归道无因。


生年不满百
佚名
生年不满百，常怀千岁忧。
昼短苦夜长，何不秉烛游！为乐当及时，何能待来兹？愚者爱惜费，但为後世嗤。
仙人王子乔，难可与等期。


穷边词二首
姚合
将军作镇古汧州，水腻山春节气柔。
清夜满城丝管散，行人不信是边头。

箭利弓调四镇兵，蕃人不敢近东行。
沿边千里浑无事，唯见平安火入城。


驱车上东门
佚名
驱车上东门，遥望郭北墓。
白杨何萧萧，松柏夹广路。
下有陈死人，杳杳即长暮。
潜寐黄泉下，千载永不寤。
浩浩阴阳移，年命如朝露。
人生忽如寄，寿无金石固。
万岁更相送，贤圣莫能度。
服食求神仙，多为药所误。
不如饮美酒，被服纨与素。


秋夜
谢朓
秋夜促织鸣，南邻捣衣急。
思君隔九重，夜夜空伫立。
北窓轻幔垂，西户月光入。
何知白露下，坐视阶前湿。
谁能长分居，秋尽冬复及。


山中夜坐
文及翁
悠悠天地间，草木献奇怪。
投老一蒲团，山中大自在。


和徐都曹出新亭渚诗
谢朓
宛洛佳遨游，春色满皇州。
结轸青郊路，迥瞰苍江流。
日华川上动，风光草际浮。
桃李成蹊径，桑榆荫道周。
东都已俶载，言归望绿畴。


减字木兰花·冬至
阮阅
晓云舒瑞。
寒影初回长日至。
罗袜新成。
更有何人继后尘。
 绮窗寒浅。
尽道朝来添一线。
秉烛须游。
已减铜壶昨夜筹。


送岑征君归鸣皋山
李白
岑公相门子，雅望归安石。
奕世皆夔龙，中台竟三拆。
 至人达机兆，高揖九州伯。
奈何天地间，而作隐沦客。
 贵道能全真，潜辉卧幽邻。
探元入窅默，观化游无垠。
 光武有天下，严陵为故人。
虽登洛阳殿，不屈巢由身。
 余亦谢明主，今称偃蹇臣。
登高览万古，思与广成邻。
 蹈海宁受赏，还山非问津。
西来一摇扇，共拂元规尘。


诉衷情·小桃灼灼柳鬖鬖
黄庭坚
小桃灼灼柳鬖鬖，春色满江南。
雨晴风暖烟淡，天气正醺酣。
山泼黛，水挼蓝，翠相搀。
歌楼酒旆，故故招人，权典青衫。


人月圆·重冈已隔红尘断
元好问
重冈已隔红尘断，村落更年丰。
移居要就，窗中远岫，舍后长松。
十年种木，一年种谷，都付儿童。
老夫惟有，醒来明月，醉后清风。


别房太尉墓
杜甫
他乡复行役，驻马别孤坟。
近泪无干土，低空有断云。
对棋陪谢傅，把剑觅徐君。
唯见林花落，莺啼送客闻。


春题湖上
白居易
湖上春来似画图，乱峰围绕水平铺。
松排山面千重翠，月点波心一颗珠。
碧毯线头抽早稻，青罗裙带展新蒲。
未能抛得杭州去，一半勾留是此湖。


又呈吴郎
杜甫
堂前扑枣任西邻，无食无儿一妇人。
不为困穷宁有此？只缘恐惧转须亲。
即防远客虽多事，便插疏篱却甚真。
已诉征求贫到骨，正思戎马泪盈巾。


秋思
张籍
洛阳城里见秋风，欲作家书意万重。
复恐匆匆说不尽，行人临发又开封。


赠汪伦
李白
李白乘舟将欲行，忽闻岸上踏歌声。
桃花潭水深千尺，不及汪伦送我情。


秋月
朱熹
清溪流过碧山头，空水澄鲜一色秋。
隔断红尘三十里，白云红叶两悠悠。


湘中作
张九龄
湘流绕南岳，绝目转青青。
怀禄未能已，瞻途屡所经。
烟屿宜春望，林猿莫夜听。
永路日多绪，孤舟天复冥。
浮没从此去，嗟嗟劳我形。


舟中望月
朱超
大江阔千里，孤舟无四邻。
唯余故楼月，远近必随人。
入风先绕晕，排雾急移轮。
若教长似扇，堪拂艳歌尘。


卜居
杜甫
浣花溪水水西头，主人为卜林塘幽。
已知出郭少尘事，更有澄江销客愁。
无数蜻蜓齐上下，一双鸂鶒对沉浮。
东行万里堪乘兴，须向山阴上小舟。


江津送刘光禄不及
阴铿
依然临江渚，长望倚河津。
鼓声随听绝，帆势与云邻。
泊处空余鸟，离亭已散人。
林寒正下叶，钓晚欲收纶。
如何相背远，江汉与城闉。


寻芳草·萧寺记梦
纳兰性德
客夜怎生过。
梦相伴、绮窗吟和。
薄嗔佯笑道，若不是恁凄凉，肯来么。
来去苦匆匆，准拟待、晓钟敲破。
乍偎人一闪灯花堕，却对著琉璃火。


浣溪沙·半踏长裾宛约行
孙光宪
半踏长裾宛约行，晚帘疏处见分明，此时堪恨昧平生。
早是销魂残烛影，更愁闻着品弦声，杳无消息若为情。


五松山送殷淑
李白
秀色发江左，风流奈若何？仲文了不还，独立扬清波。
载酒五松山，颓然白云歌。
中天度落月，万里遥相过。
抚酒惜此月，流光畏蹉跎。
明日别离去，连峰郁嵯峨。


游山西村
陆游
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。


西平乐·尽日凭高目
柳永
尽日凭高目，脉脉春情绪。
嘉景清明渐近，时节轻寒乍暖，天气才晴又雨。
烟光淡荡，妆点平芜远树。
黯凝伫。
台榭好、莺燕语。
正是和风丽日，几许繁红嫩绿，雅称嬉游去。
奈阻隔、寻芳伴侣。
秦楼凤吹，楚馆云约，空怅望、在何处。
寂寞韶华暗度。
可堪向晚，村落声声杜宇。


金错刀行
陆游
黄金错刀白玉装，夜穿窗扉出光芒。
丈夫五十功未立，提刀独立顾八荒。
京华结交尽奇士，意气相期共生死。
千年史册耻无名，一片丹心报天子。
尔来从军天汉滨，南山晓雪玉嶙峋。
呜呼！楚虽三户能亡秦，岂有堂堂中国空无人！


芳心苦·杨柳回塘
贺铸
杨柳回塘，鸳鸯别浦。
绿萍涨断莲舟路。
断无蜂蝶慕幽香，红衣脱尽芳心苦。
 返照迎潮，行云带雨。
依依似与骚人语。
当年不肯嫁春风，无端却被秋风误。


醉中真·不信芳春厌老人
贺铸
不信芳春厌老人，老人几度送余春，惜春行乐莫辞频。
巧笑艳歌皆我意，恼花颠酒拚君瞋，物情惟有醉中真。


酬娄秀才寓居开元寺早秋月夜病中见寄
柳宗元
客有故园思，潇湘生夜愁。
病依居士室，梦绕羽人丘。
味道怜知止，遗名得自求。
壁空残月曙，门掩候虫秋。
谬委双金重，难征杂佩酬。
碧霄无枉路，徒此助离忧。


初秋夜坐赠吴武陵
柳宗元
稍稍雨侵竹，翻翻鹊惊丛。
美人隔湘浦，一夕生秋风。
积雾杳难极，沧波浩无穷。
相思岂云远，即席莫与同。
若人抱奇音，朱弦縆枯桐。
清商激西颢，泛滟凌长空。
自得本无作，天成谅非功。
希声閟大朴，聋俗何由聪。


出城寄权璩杨敬之
李贺
草暖云昏万里春，宫花拂面送行人。
自言汉剑当飞去，何事还车载病身。


曲江对酒
杜甫
苑外江头坐不归，水精宫殿转霏微。
桃花细逐杨花落，黄鸟时兼白鸟飞。
纵饮久判人共弃，懒朝真与世相违。
吏情更觉沧洲远，老大徒伤未拂衣。


燕子来舟中作
杜甫
湖南为客动经春，燕子衔泥两度新。
旧入故园尝识主，如今社日远看人。
可怜处处巢居室，何异飘飘托此身。
暂语船樯还起去，穿花贴水益沾巾。


卜算子·送鲍浩然之浙东
王观
水是眼波横，山是眉峰聚。
欲问行人去那边？眉眼盈盈处。
才始送春归，又送君归去。
若到江南赶上春，千万和春住。


春雪
韩愈
新年都未有芳华，二月初惊见草芽。
 白雪却嫌春色晚，故穿庭树作飞花。


卜算子·咏梅
陆游
驿外断桥边，寂寞开无主。
已是黄昏独自愁，更著风和雨。
 无意苦争春，一任群芳妒。
零落成泥碾作尘，只有香如故。


秋夜
陈与义
中庭淡月照三更，白露洗空河汉明。
莫遣西风吹叶尽，却愁无处着秋声。


送杨山人归嵩阳
高适
不到嵩阳动十年，旧时心事已徒然。
一二故人不复见，三十六峰犹眼前。
夷门二月柳条色，流莺数声泪沾臆。
凿井耕田不我招，知君以此忘帝力。
山人好去嵩阳路，惟余眷眷长相忆。


浣溪沙·莲漏三声烛半条
纳兰性德
莲漏三声烛半条，杏花微雨湿红绡。
那将红豆记无聊。
春色已看浓似酒，归期安得信如潮。
离魂入夜倩谁招。


浣溪沙·消息谁传到拒霜
纳兰性德
消息谁传到拒霜？两行斜雁碧天长，晚秋风景倍凄凉。
银蒜押帘人寂寂，玉钗敲烛信茫茫。
黄花开也近重阳。


题百叶桃花
韩愈
百叶双桃晚更红，窥窗映竹见玲珑。
应知侍史归天上，故伴仙郎宿禁中。


杨白花
柳宗元
杨白花，风吹渡江水。
坐令宫树无颜色，摇荡春光千万里。
茫茫晓日下长秋，哀歌未断城鸦起。


南歌子·手里金鹦鹉
温庭筠
手里金鹦鹉，胸前绣凤凰。
偷眼暗形相，不如从嫁与，作鸳鸯。


泊船瓜洲
王安石
京口瓜洲一水间，钟山只隔数重山。
春风又绿江南岸，明月何时照我还？


高阳台·和嶰筠前辈韵
林则徐
玉粟收余，金丝种后，蕃航别有蛮烟。
双管横陈，何人对拥无眠。
不知呼吸成滋味，爱挑灯、夜永如年。
最堪怜，是一泥丸，捐万缗钱。
春雷歘破零丁穴，笑蜃楼气尽，无复灰然。
沙角台高，乱帆收向天边。
浮槎漫许陪霓节，看澄波、似镜长圆。
更应传，绝岛重洋，取次回舷。


念奴娇·赤壁怀古
苏轼
大江东去，浪淘尽，千古风流人物。
故垒西边，人道是，三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。
遥想公瑾当年，小乔初嫁了，雄姿英发。
羽扇纶巾，谈笑间，樯橹灰飞烟灭。
(樯橹 一作：强虏)故国神游，多情应笑我，早生华发。
人生如梦，一尊还酹江月。
(人生 一作：人间；尊 通：樽)


元日
王安石
爆竹声中一岁除，春风送暖入屠苏。
千门万户曈曈日，总把新桃换旧符。


湘妃
李贺
筠竹千年老不死，长伴神娥盖江水。
蛮娘吟弄满寒空，九山静绿泪花红。
离鸾别凤烟梧中，巫云蜀雨遥相通。
幽愁秋气上青枫，凉夜波间吟古龙。


初春济南作
王士祯
山郡逢春复乍晴，陂塘分出几泉清？郭边万户皆临水，雪后千峰半入城。


北固山看大江
孔尚任
孤城铁瓮四山围，绝顶高秋坐落晖。
眼见长江趋大海，青天却似向西飞。


清商怨·庭花香信尚浅
晏几道
庭花香信尚浅，最玉楼先暖。
梦觉春衾，江南依旧远。
回纹锦字暗剪，谩寄与、也应归晚。
要问相思，天涯犹自短。


红绣鞋·晚秋
李致远
梦断陈王罗袜，情伤学士琵琶。
又见西风换年华。
数杯添泪酒，几点送秋花。
行人天一涯。


太常引·姑苏台赏雪
张可久
断塘流水洗凝脂，早起索吟诗。
何处觅西施？垂杨柳萧萧鬓丝。
银匙藻井，粉香梅圃，万瓦玉参差。
一曲乐天词，富贵似吴王在时。


咏柳 / 柳枝词
贺知章
碧玉妆成一树高，万条垂下绿丝绦。
不知细叶谁裁出，二月春风似剪刀。


题楚昭王庙
韩愈
丘坟满目衣冠尽，城阙连云草树荒。
犹有国人怀旧德，一问茅屋祭昭王。


横江词·其六
李白
月晕天风雾不开，海鲸东蹙百川回。
惊波一起三山动，公无渡河归去来。


横江词·其四
李白
海神来过恶风回，浪打天门石壁开。
浙江八月何如此？涛似连山喷雪来！


横江词·其三
李白
横江西望阻西秦，汉水东连扬子津。
白浪如山那可渡，狂风愁杀峭帆人。


野菊
杨万里
未与骚人当糗粮，况随流俗作重阳。
政缘在野有幽色，肯为无人减妙香。
已晚相逢半山碧，便忙也折一枝黄。
花应冷笑东篱族，犹向陶翁觅宠光。


临江仙·秦楼不见吹箫女
李煜
秦楼不见吹箫女，空余上苑风光。
粉英金蕊自低昂。
东风恼我，才发一衿香。
琼窗梦醒留残日，当年得恨何长！碧阑干外映垂杨。
暂时相见，如梦懒思量。


山花子·此处情怀欲问天
刘辰翁
此处情怀欲问天，相期相就复何年。
行过章江三十里，泪依然。
早宿半程芳草路，犹寒欲雨暮春天。
小小桃花三两处，得人怜。


将发石头上烽火楼诗
谢朓
徘徊恋京邑，踯躅躧曾阿。
陵高墀阙近，眺迥风云多。
荆吴阻山岫，江海含澜波。
归飞无羽翼，其如别离何。


孤雁儿·藤床纸帐朝眠起
李清照
世人作梅词，下笔便俗。
予试作一篇，乃知前言不妄耳。

藤床纸帐朝眠起，说不尽无佳思。
沈香断续玉炉寒，伴我情怀如水。
笛声三弄，梅心惊破，多少春情意。
 小风疏雨萧萧地，又催下千行泪。
吹箫人去玉楼空，肠断与谁同倚。
一枝折得，人间天上，没个人堪寄。


咏柳 / 柳枝词
贺知章
碧玉妆成一树高，万条垂下绿丝绦。
不知细叶谁裁出，二月春风似剪刀。


子夜四时歌·田蚕事已毕
民歌
田蚕事已毕，思妇犹苦身。
当暑理絺服，持寄与行人。


南乡子·其四
欧阳炯
洞口谁家，木兰船系木兰花。
红袖女郎相引去，游南浦，笑倚春风相对语。


沉醉东风·挂绝壁松枯倒倚
卢挚
挂绝壁松枯倒倚，落残霞孤鹜齐飞。
四围不尽山，一望无穷水。
散西风满天秋意。
夜静云帆月影低，载我在潇湘画里。


醉中感怀
陆游
早岁君王记姓名，只今憔悴客边城。
青衫犹是鵷行旧，白发新从剑外生。
古戍旌旗秋惨淡，高城刁斗夜分明。
壮心未许全消尽，醉听檀槽出塞声。


金钱花
罗隐
占得佳名绕树芳，依依相伴向秋光。
若教此物堪收贮，应被豪门尽劚将。


鹦鹉
罗隐
莫恨雕笼翠羽残，江南地暖陇西寒。
劝君不用分明语，语得分明出转难。


南湖
温庭筠
湖上微风入槛凉，翻翻菱荇满回塘。
野船著岸偎春草，水鸟带波飞夕阳。
芦叶有声疑雾雨，浪花无际似潇湘。
飘然篷艇东归客，尽日相看忆楚乡。


醉太平·泥金小简
刘庭信
泥金小简，白玉连环，牵情惹恨两三番。
好光阴等闲。
景阑珊绣帘风软杨花散，泪阑干绿窗雨洒梨花绽，锦斓斑香闺春老杏花残。
奈薄情未还。


红绣鞋
贯云石
挨着靠着云窗同坐，偎着抱着月枕双歌，听着数着愁着怕着早四更过。
四更过情未足，情未足夜如梭。
天哪，更闰一更儿妨甚么！


南乡子·归路近
李珣
归路近，扣舷歌，采真珠处水风多。
曲岸小桥山月过，烟深锁，豆蔻花垂千万朵。


浣溪沙·晚逐香车入凤城
张泌
晚逐香车入凤城，东风斜揭绣帘轻，慢回娇眼笑盈盈。
消息未通何计是？便须佯醉且随行，依稀闻道太狂生。


浣溪沙·马上凝情忆旧游
张泌
马上凝情忆旧游，照花淹竹小溪流。
钿筝罗幕玉搔头。
早是出门长带月，可堪分袂又经秋。
晚风斜日不胜愁。


临江仙·幽闺欲曙闻莺转
毛熙震
幽闺欲曙闻莺转，红窗月影微明。
好风频谢落花声。
隔帷残烛，犹照绮屏筝。
绣被锦茵眠玉暖，炷香斜袅烟轻。
淡蛾羞敛不胜情。
暗思闲梦，何处逐云行？


浣溪沙·红藕花香到槛频
李珣
红藕花香到槛频，可堪闲忆似花人，旧欢如梦绝音尘。
翠叠画屏山隐隐，冷铺文簟水潾潾，断魂何处一蝉新？


浣溪沙·入夏偏宜澹薄妆
李珣
入夏偏宜澹薄妆，越罗衣褪郁金黄，翠钿檀注助容光。
相见无言还有恨，几回判却又思量，月窗香径梦悠飏。


壬戌清明作
屈大均
朝作轻寒暮作阴，愁中不觉已春深。
落花有泪因风雨，啼鸟无情自古今。
故国江山徒梦寐，中华人物又销沉。
龙蛇四海归无所，寒食年年怆客心。


山坡羊·未央怀古
张养浩
三杰当日，俱曾此地，殷勤纳谏论兴废。
见遗基，怎不伤悲！山河犹带英雄气，试上最高处闲坐地。
东，也在图画里；西，也在图画里。


田舍
范成大
呼唤携锄至，安排筑圃忙。
儿童眠落叶，鸟雀噪斜阳。
烟火村声远，林菁野气香。
乐哉今岁事，天末稻云黄。


金菊对芙蓉·上元
纳兰性德
金鸭消香，银虬泻水，谁家夜笛飞声。
正上林雪霁，鸳甃晶莹。
鱼龙舞罢香车杳，剩尊前、袖掩吴绫。
狂游似梦，而今空记，密约烧灯。
追念往事难凭。
叹火树星桥，回首飘零。
但九逵烟月，依旧笼明。
楚天一带惊烽火，问今宵、可照江城。
小窗残酒，阑珊灯灺，别自关情。


游园不值
叶绍翁
应怜屐齿印苍苔，小扣柴扉久不开。
春色满园关不住，一枝红杏出墙来。


乡村四月
翁卷
绿遍山原白满川，子规声里雨如烟。
乡村四月闲人少，才了蚕桑又插田。


菊
罗隐
篱落岁云暮，数枝聊自芳。
雪裁纤蕊密，金拆小苞香。
千载白衣酒，一生青女霜。
春丛莫轻薄，彼此有行藏。


禅堂
柳宗元
发地结菁茆，团团抱虚白。
山花落幽户，中有忘机客。
涉有本非取，照空不待析。
万籁俱缘生，窅然喧中寂。
心境本同如，鸟飞无遗迹。


南歌子·脸上金霞细
温庭筠
脸上金霞细，眉间翠钿深。
欹枕覆鸳衾。
隔帘莺百啭，感君心。


秋夜
朱淑真
夜久无眠秋气清，烛花频剪欲三更。
铺床凉满梧桐月，月在梧桐缺处明。


解语花·风销焰蜡
周邦彦
风消焰蜡，露浥红莲，花市光相射。
桂华流瓦。
纤云散，耿耿素娥欲下。
衣裳淡雅。
看楚女纤腰一把。
箫鼓喧，人影参差，满路飘香麝。
因念都城放夜。
望千门如昼，嬉笑游冶。
钿车罗帕。
相逢处，自有暗尘随马。
年光是也。
唯只见、旧情衰谢。
清漏移，飞盖归来，从舞休歌罢。


南歌子·扑蕊添黄子
温庭筠
扑蕊添黄子，呵花满翠鬟。
鸳枕映屏山，月明三五夜，对芳颜。


女冠子·霞帔云发
温庭筠
霞帔云发，钿镜仙容似雪，画愁眉。
遮语回轻扇，含羞下绣帷。
玉楼相望久，花洞恨来迟。
早晚乘鸾去，莫相遗。


河渎神·铜鼓赛神来
温庭筠
铜鼓赛神来，满庭幡盖裴回。
水村江浦过风雷，楚山如画烟开。
离别艣声空萧索，玉容惆怅妆薄。
青麦燕飞落落，卷帘愁对珠阁。


